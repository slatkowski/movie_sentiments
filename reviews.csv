title,rating,type,review
Skazani na Shawshank,"8,76",Dramat,"Jest wiele filmów, które potrafią wywołać ciarki na plecach bądź sprawić, że serce zaczyna bić szybciej lub że pierś wypełnia głęboki oddech. Znajdzie się także kilka produkcji, które wycisną z oczu łzy, albo wywołają szczery uśmiech na twarzy. Jeśli tak faktycznie jest, to jest to warte Twojej uwagi. Jednak tylko arcydzieło posiada wszystkie te rzeczy. Takim arcydziełem jest bez wątpienia film ""Skazani na Shawshank"", który widziałem wiele razy i z całą pewnością nie odmówię sobie przyjemności, by zobaczyć go ponownie. Chyba wszyscy zgodzą się z twierdzeniem, że nie można podrobić ""Kaplicy Sykstyńskiej"" czy ""Damy z łasiczką"", tak samo jak nie da się oddać na ekranie ducha powieści Stephena Kinga. Do tej pory niewiele ekranizacji mistrza grozy zyskało uznanie krytyków i widzów. Prawdę mówiąc, jedynie ""Carrie"" Briana De Palmy z roku 1976 oraz ""Lśnienie"" Stanleya Kubricka z 1980 r., to filmy warte zapamiętania, które stały się obrazami znanymi szerszej widowni. Reszta to produkcje podrzędne i raczej słabe ze względu na swój niewielki budżet oraz nieudolność ich twórców, którzy nierzadko robili z nich filmy telewizyjne, podzielone na kilka odcinków. To wszystko było gorzką prawdą, dopóki na arenę nie wkroczył Frank Darabont. Dlaczego z filmem Franka Darabonta jest inaczej? Cóż, na to pytanie odnajduję tylko jedną odpowiedź. Jest to bowiem obraz oderwany od klimatu grozy i elementów nadprzyrodzonych, obraz który został zrozumiany przez widzów. Ludzie identyfikują się z tą historią jak z mało którą. Gdzieś w głębi upatrują w niej siebie, bowiem widzą człowieka, który walczy o swoją wolność, o prawdę i sprawiedliwość, która mimo iż tłamszona, zawsze zwycięża, i chcą wierzyć, że sami także tacy są. Takiego zaangażowania od widza ""Skazanym na Shawshank"" mogą pozazdrościć inne wiekopomne dzieła filmowe takie jak ""Obywatel Kane"" czy ""Ojciec chrzestny"". Fabuła 100-stronnicowego opowiadania Kinga, która zaskoczyła samych jego fanów, ma w sobie pewną siłę i urok. Oto bowiem młody bankowiec - Andy Dufresne zabija swoją żonę, którą nakrywa w objęciach innego mężczyzny. Czyn ten wydaje się nad wyraz dziwny, gdyż Andy ma wszystko to, o czym może marzyć młody mężczyzna. Proces jest szybki, a sędzia nieugięty. Wyrok to podwójne dożywocie. Andy trafia do więzienia Shawshank, gdzie porządku pilnują sadystyczni strażnicy, a rolę naczelnika odgrywa Samuel Norton, który pod osłoną Pisma Świętego dokonuje coraz to bardziej perfidnych oszustw i występków. Codzienność po drugiej stronie muru nie łamie Andy'ego. Coś trzyma go w niezwykłym stanie, który okaże się zbawiennym na samym końcu filmu. Z biegiem czasu nasz bohater zaczyna rozumieć zasady panujące w więzieniu. Swoją skromnością, a przede wszystkim wykształceniem zdobywa względną sympatię strażników. Najważniejsza jest jednak przyjaźń z czarnoskórym Redem. Mężczyźni, pomimo dzielących ich różnic, powoli odnajdują wspólny język. Pomaga to każdemu z nich w walce z depresją i monotonią życia za kratkami. Wiele lat spędzonych w Shawshank, kończy się nagle jednej nocy. To, co było całkowicie nieprzewidywalne, stało się rzeczywistością i zadziwiło wszystkich. Wydarzenia te odciskają swoje piętno na głównych bohaterach, którzy w zaskakujący sposób przypieczętują swoją przyjaźń. Bez ani jednej zbędnej sceny Darabont opowiada niezwykłą historię o przyjaźni, która w więziennych arkanach przeżyła 20 lat. Reżyser odnajduje w niej nutkę poetyckiej sprawiedliwości zaprowadzającej porządek w świecie zdeprawowanym i zniszczonym. Przychodzi jednak moment, w którym film niebezpiecznie zbliża się do moralnie poprawnej granicy ""triumfu ludzkiego ducha"". Jest to na szczęście element wybiórczy, oderwany od całości, który nie jest nazbyt nachalny i patetyczny. Kiedy Andy zostaje skazany, sędzia wydający wyrok używa nader drastycznych słów ""uderza mnie pański brak skrupułów i lodowaty chłód"". W takim psychicznym stanie Andy pozostaje nawet wtedy, kiedy współwięźniowie grożą mu i prześladują go. ""Chciałbym powiedzieć, że walczył jak lew"" powie Red, który dobrze wie, iż jego przyjaciel jest bity i gwałcony przez innych więźniów, w najbrutalniejszych scenach filmu. ""Chciałbym móc tak powiedzieć, ale więzienie to nie bajka"" doda później. W większości hollywoodzkich ""bajek"" ludzie to herosi, którzy potrafią się obronić. Jednak ""Skazani na Shawshank"" mają na siebie inną receptę. Dzięki nieśpiesznej i stonowanej narracji, Andy przybiera cechy samego filmu. Znosi wszystko to, co przyniesie mu los. Godzi się z nim, ale nie daje się zniszczyć. W końcu jak się okaże, los odwróci swój bieg i wynagrodzi Andy'emu jego pokorę. ""Najzabawniejsze, że na wolności byłem prawym i uczciwym obywatelem. Więzienie zrobiło ze mnie oszusta"". Andy się zmienia, ale to tylko przykrywka, bo człowieka niezłomnego nie można złamać, tak jak i zasady. Jego niezłomność pozwala mu sprzeciwiać się więziennemu systemowi, co widać w jednej ze scen, w której Andy puszcza poprzez gramofon na całe więzienie Mozarta. Dostaje 2 tygodnie w izolatce, ale czuje, że dał kolegom jakąś cząstkę duszy i nadziei. Film ma tendencję do podkręcania wyniosłych scen, ale przez większą część czasu zachowuje inteligentny dystans. Przykładem tego niech będą wypowiedzi bohaterów spoza ekranu. Red opisujący od początku swoją przyjaźń z Andym, czy też Brooks opisujący w listach swoje życie poza więziennymi murami. Dialogi te są niczym muzyka Chopina dla uszu. Nie robią z widza idioty, opisując to co i tak widzimy na ekranie. One żyją własnym życiem odsłaniając psychikę bohaterów. Opisują to, czego nie da się ukazać za pomocą obrazu. Osobiście zaliczam te monologi do najlepiej napisanych w historii. Ostatnio tylko teksty z ""Cienkiej czerwonej linii"" Terrence'a Malicka przepełniły mnie taką samą życiową mądrością. Wiele z tych złotych słów powinno przejść do historii kina w miejsce takich zwrotów jak ""I'll be back"" bądź ""You talkin' to me?"". Przyjrzyjmy się aktorstwu, bez którego ten projekt, runąłby niczym domek z kart porwany przez tornado. Tim Robbins wcielający się w postać Andy'ego pomimo niezbyt wielkiego doświadczenia zagrał rolę swojego życia. Jego bohater to postać troszkę speszona, głęboko przeżywająca to, co go spotyka. Przeżywa on, przeżywa i widz. To chyba największe osiągnięcie na jakie stać aktora. I choć może się wydawać, iż gra Pana Robbinsa jest aż nader minimalistyczna, wystarczy zajrzeć mu głęboko w oczy, aby się przekonać, iż oddał tej roli swoje całe serce. Oczywiście Morgan Freeman nie pozostaje w cieniu. Ten czarnoskóry aktor zabłysnął już w nagrodzonym wieloma nagrodami filmie ""Wożąc Panią Daisy"", stając się z miejsca najbardziej popularnym, czarnoskórym aktorem. Red w jego wykonaniu pokazuje, jak życie w więzieniu ukształtowało jego psychikę. Trzyma jednak swój smutek na wodzy, nie dając nic po sobie poznać. Stać go nawet na ironiczne żarty ""Jedyny winny w Shawshank"". Dla mnie największą zaletą gry aktorskiej Freemana jest to, że do tej pory nie mogę uwierzyć, iż człowiek z takim charakterem mógł kogoś zabić. Mógłbym z całą pewnością jeszcze długo analizować ten obraz, ale boję się, że doszedłbym do pewnego pułapu, w którym oceniałbym dogłębnie grę statystów. Poprzestanę na tym, co już wcześniej opisałem dodając: ""Skazani na Shawshank"" to znakomicie opowiedziana historia z głębią ukrytą w fabule i bohaterach, przepełniona symboliką i niesamowitą wyobraźnią. Dzieło to dostarcza (przynajmniej mnie) wiele inspiracji dla duszy i serca. Przypomina mi także, że nie ważne jak źle jest, nie wolno porzucać nadziei. Film Darabonta trwa 2 godziny i 20 minut, ale z Wami pozostanie już do końca."
Nietykalni,"8,61",Biograficzny / Dramat / Komedia,"Przyjaźń to podobno najpiękniejsze uczucie na świecie. Lepsze od sympatii, mocniejsze od nienawiści, trwalsze od miłości. Nic więc dziwnego, że dostarcza świetnego materiału na filmy i twórcy czerpią z niej wyjątkowo ochoczo. Mieliśmy już obrazy o przyjaźni męsko-męskiej (""Skazani na Shawshank""), przyjaźni kobiecej (""Thelma i Louise""), przyjaźni damsko-męskiej, która ponoć nie jest możliwa (""Once""), a nawet przyjaźni człowieka z ukochanym zwierzęciem (""Czas wojny""). Jednak zdecydowanie najbardziej poruszająca i najbardziej atrakcyjna dla filmowców jest przyjaźń, która nie miała prawa się spełnić. Przeniesienie na ekran historii o uczuciu, które połączyło osoby kompletnie od siebie różne, niemal zawsze spotykało się z mniej lub bardziej przychylnym spojrzeniem krytyki i widzów. Wymienić wystarczy chociażby ""Doskonały świat"" czy znakomity ""Zapach kobiety"". Film Martina Bresta nie jest wspominany przeze mnie przypadkowo, bo na podobnym schemacie, na którym został zbudowany, oparty jest przedmiot tej recenzji - bijący rekordy popularności i wzbudzający zachwyt na kinowych salach, francuski film ""Nietykalni"".  Oparta na prawdziwych wydarzeniach historia znajomości bogatego, sparaliżowanego jegomościa z wyższych sfer oraz młodego ciemnoskórego chłopaka z paryskich bloków. Nie łączy ich nic, ale to przecież wspaniały początek przyjaźni, bo jeden ma dokładnie to, czego drugiemu brakuje. Obaj wspaniale się uzupełniają, dzięki sobie nawzajem uczą się patrzeć na życie z innej perspektywy. Philippe odzyska radość i sens życia, dowiadując się, że świat widziany z wózka inwalidzkiego również może wyglądać pięknie. Driss zasmakuje dostatniego życia, dokształci się kulturalnie, odbierze cenną lekcję dorastania i z poczciwego złodziejaszka zamieni się w rozsądnego mężczyznę. Wspaniała lekcja życia pozbawiona manieryzmu, kiczu i patosu. Prosta, bezpretensjonalna i ciepła opowieść z serii tych, po których od razu się człowiekowi robi lepiej. A uśmiech nie chce zleźć z twarzy przez długie godziny.   Tak wspaniale różna od wielu dzisiejszych komedii, które zdecydowanym krokiem zmierzały w stronę kloacznego humoru i niewybrednych dowcipasów (vide ""Kac Vegas""). Fakt, że komedia stworzona została po to, by rozśmieszać i czepianie się o styl, w jakim to robi, to zwykłe czepialstwo, ale ""Nietykalni"" pokazują, że można rozbawić w sposób wyszukany, inteligentny i naprawdę prosty. Bez uciekania się do pokazywania golizny czy wyrzucania potoków przekleństw. A dodatkowo nieść za sobą celne przesłanie, ale tak, żeby nie wciskać go widzowi na siłę. Tak, żebyśmy sami się domyślili, pomiędzy kolejnymi wybuchami śmiechu, jaki jest morał całej opowieści. A wybuchów śmiechu możecie spodziewać się bardzo wiele, bo wzajemne przenikanie się dwóch różnych kultur i osobowości to ciągle jest świetny temat na zabawne gagi i dialogi. Szczególnie kiedy osobowości są osadzone w autentycznych i szczerych bohaterach. Nie tylko tych głównych, bo kapitalną robotę odgrywają wszyscy, którzy na ekranie się pojawiają.  Nie mam żadnych wątpliwości, że ""Nietykalni"" to najlepsza komedia wielu ostatnich lat. ""Bawi ucząc, uczy bawiąc""- ten wyświechtany slogan, wytarty niemiłosiernie przez hollywoodzkich reżyserów, pod ręką francuskich twórców zyskał nowy blask. Przynieśli nam bajkową opowieść, która trafi do każdego widza, powodując prawdziwe wzruszenie i niewymuszony śmiech. A co ważniejsze, nie ucierpi na tym nasze poczucie humoru, wolne od kaca amerykańskich sztampowych produkcji. Śmiało można więc zacytować Woody'ego Allena, który jeden ze swoich filmów zakończył słowami: ""dobrze, że są Francuzi!"". I dobrze, że są ""Nietykalni""."
Zielona mila,"8,60",Dramat,"Nazwanie Franka Darabonta mistrzem w przenoszeniu prozy Stephena Kinga na ekran nie powinno nikogo dziwić. Dlaczego? Ponieważ jak do tej pory tylko on pokusił się to zrobić, a druga sprawa, że wyszło mu to świetnie i prawie bezbłędnie. Dwa filmy - najpierw ""Skazani na Shawshank"", a potem ""Zielona Mila"" przyniosły temu Francuzowi uznanie widzów i rozpoznawalność. Film nakręcono jesienią roku 1999. To właśnie o tej porze roku mają miejsce niecodzienne wydarzenia w Cold Mountain, które zmienią życie Paula Edgecombe'a (wspaniała rola Toma Hanksa) na zawsze. Wspomniany bohater to kierownik więziennego bloku E. Ma dobrą pracę, wiedzie spokojne, ustabilizowane życie u boku żony. Życie Paula ulega zmianie, kiedy John Coffey (wzruszający do łez Michael Clarke Duncan) wkracza na Zieloną Milę, bo tak właśnie nazywany jest szeroki korytarz bloku E. Wbrew pozorom, nie tylko wygląd Coffeya, jako czarnoskórego, oblepionego mięśniami olbrzyma, wzbudza zainteresowanie. Okazuje się bowiem, że pod postacią wielkoluda kryje się bojaźliwy, wystraszony i uczuciowy człowiek nie umiejący pojąć istoty zła na świecie, a co dopiero zdolny do zgwałcenia i zabicia dwóch dziewczynek. Bo takie właśnie było przestępstwo, którego rzekomo miał się dopuścił i za które zapłaci życiem. John wzbudza w Paulu zainteresowanie po tym, jak go ulecza. Początkowo w klawiszu rodzi się coraz więcej wątpliwości co do słuszności zarzutów wobec Coffeya. Z biegiem czasu, za sprawą cudów dokonywanych przez Johna zdaje on sobie sprawę, z kim ma do czynienia. Uświadamia sobie, że życie Bogu ducha winnego człowieka leży w jego rękach. W walce o jego istnienie jest jednak osamotniony, nie może liczyć na nikogo prócz samego siebie. Bowiem tylko on od Johna dostał szanse objawienia prawdy, co do zarzutów wobec niego. Na początku napisałem, że ""Zielona Mila"" to film prawie bezbłędny. Prawie, ponieważ zabrakło mi bardzo modlitwy Johna, której w filmie nie ma, jest zaś w książce tuż przed egzekucją Coffeya. Bohater mówi: ""Mały Jezu, łagodny i miły, módl się za mnie z całej siły, bądź moim oparciem, bądź moim przyjacielem, bądź ze mną do samego końca, Amen"". Zarówno książka, jak i film wywierają olbrzymie wrażenie. Przeczytawszy książkę, nie sposób nie zobaczyć, jak w filmie została wykreowana postać Johna Coffeya, i odwrotnie. Obie formy przekazu można uznać za świetne. Na uwagę zasługuje gra wszystkich aktorów, nie tylko głównych postaci filmu, czyli Toma Hanksa i Michaela Clarke Duncana. Genialną rolą może się również poszczycić David Morse jako Brutus 'Brutal' Howell. Humorystyki w filmie dodaje postać Eduarda Delacroix (Michael Jeter), a właściwie jego myszy, z którą nie rozstaje się i która jest powodem sporu między nim a czarnym charakterem filmu, jakim niewątpliwie jest klawisz Percy Wetmore (Doug Hutchison). Śmierć nie ominie nikogo, nawet osoby obdarowanej przez Boga zdolnościami czynienia cudów. Pytanie tylko, kiedy ona nastąpi i w jakich okolicznościach. Dla Paula będzie ona końcem męki i końcem kary za pozwolenia zabicia najwspanialszego człowieka, tak niewinnego i samotnego, jakiego jeszcze nigdy nie było. Swoim bardzo długim życiem i czekaniem na śmierć, która nie wiadomo kiedy się zjawi, odbywa pokutę. Bo jak on sam powiedział : ""Każdy musi umrzeć, wiem, że od tej reguły nie ma wyjątku, ale czasem Boże mój, Zielona Mila jest taka długa""."
Ojciec chrzestny,"8,59",Dramat / Gangsterski,"""Wierzę w Amerykę"". Tak zaczyna się jedno z najważniejszych dzieł kinematografii, film wielokrotnie nagradzany, dziś już kultowy i stanowiący podmiot analizy wielu kinomaniaków. Kopalnia cytatów, lekcja aktorstwa... ""Ojca chrzestnego"" można opisywać takimi superlatywami bez końca. Ale zacznijmy tak, jak się powinno zaczynać, czyli od początku. Francis Ford Coppola - w 1972 młody reżyser z niedużym bagażem doświadczeń - postanowił podjąć się reżyserii projektu Paramount Pictures. Film w zamyśle miał opowiadać o ówczesnej mafii, być czymś lekkim i niezobowiązującym. Plany się nie powiodły i powstał dobrze nam znany dramat gangsterski... Scenariusz, który Coppola napisał wespół z Mario Puzo (autorem literackiego pierwowzoru), opowiada o mafijnej rodzinie Corleone. Słowo ""rodzina"" nie oznacza tu bynajmniej znanej z lekcji WOS-u ""najmniejszej komórki społecznej"". To coś więcej. Członków mafii wiążą stosunki dożywotnie, dochowują oni sobie lojalności, są honorowi i mają jasno określone zasady. Ojcem Chrzestnym, czyli głową rodziny, jest don Vito Corleone, emigrant z Sycylii. Ma 4 synów - Sonny'ego, Frederica, najmłodszego Michaela oraz przygarniętego Toma Hagena. Ma także córkę - Connie. Zawiązaniem akcji jest odmowa dystrybucji narkotyków przez Vita, co pociąga za sobą lawinę wydarzeń, z wielką wojną gangów na czele. Aż trzech aktorów grających dzieci Vita zostało nominowanych do Oscara w kategorii najlepszy aktor drugoplanowy. Mimo, że dla każdego z nich - Ala Pacino, Roberta Duvalla i Jamesa Caana - były to dopiero początkowe etapy ich karier, to role te na długo zapisały się w pamięci widzów. Spokojny i opanowany, lecz gdy trzeba spontaniczny Michael; stonowany Tom oraz agresywny, wręcz ""narwany"" Santino... Nie ma się co dziwić, w końcu towarzyszyli genialnemu Marlonowi Brando, który swą brawurową kreacją zdobył serca krytyków i widzów. Mamy więc znakomite aktorstwo, ciekawą fabułę i dochodzimy go gwoździa programu - reżyserii. Powolny, budujący napięcie styl kręcenia, idealne zsynchronizowanie muzyki z obrazem, mnogość postaci i wątków przy jednoczesnym zachowaniu spójności - po prostu geniusz wylewa się z ekranu... W tym wszystkim nie ma ani chwili na nudę, mimo iż obraz nie zaskakuje nas jakimiś nagłymi zwrotami akcji czy efektami. Wspomniałem już o muzyce. Żałuję, że ""Kabaret"" wszedł do kin w tym samym roku co ""Ojciec chrzestny"". Oscar dla Nino Roty byłby murowany, a tak musiał się zadowolić tylko nominacją. Muzyka idealnie współgra z tym, co się dzieje na ekranie. Jest wyniosła - podczas marszu Michaela w Syrakuzach; frywolna i wesoła - podczas wesela; spokojna, cicha - przy scenach w szpitalu. Jednak mimo znakomitej muzyki, aktorstwa, reżyserii i scenariusza inny czynnik decyduje o potędze filmu. Jest nim klimat - ludziom odpowiedzialnym za dekoracje, scenografie i stroje wręcz udało się przenieść widza w lata 40. ubiegłego wieku. Szare kapelusze, długie płaszcze, eleganckie, czarne wozy, Tommy Gun i alkohol - obraz zachwyca bogactwem szczegółów i detali. Nie ma najmniejszych niedopatrzeń, wszystko dopięto na ostatnio guzik. Naprawdę, taką atmosferę udało się stworzyć w niewielu filmach. A szkoda, gdyż naprawdę potrafi ona urzec. Podsumowując - ""Ojciec chrzestny"" to rewelacyjny film. Wszystkie czynniki składają się na jego wielkość, a dopracowane i dopieszczone do granic możliwości szczegóły wzbudzają niekłamany podziw dla całego zespołu twórców tego arcydzieła. ""Wierzyłem w Amerykę"". Wierzyłem, kiedy kręcono w Hollywood filmy na takim poziomie. Króluj nam długo i szczęśliwie, Ojcze Chrzestny!"
Dwunastu gniewnych ludzi,"8,57",Dramat sądowy,"Oto jeden z lepszych obrazów, jakie spłodziło światowe kino. Pomimo że od premiery minęło ponad półwiecze, nie stracił ani trochę na wyrazie. Wyreżyserowany i zagrany po mistrzowsku, na pierwszy rzut oka może się wydawać niezwykle nudny. Film praktycznie bez scenografii, dziejący się w jednym miejscu, który ma w dodatku 12 głównych i jedynych bohaterów. O muzyce, efektach, pościgach czy podobnych rzeczach możemy zapomnieć. Tutaj napięcie budowane jest tylko przez jedną rzecz. Przez rozmowę owych bohaterów. I trzeba przyznać, że jest mistrzowska. Akcja filmu, jak wspomniałem, rozgrywa się w jednym miejscu – w sali, gdzie obraduje 12 tytułowych gniewnych – przysięgłych sądowych. Debatują nad sprawą zamordowania ojca przez syna. Wszystkie dowody, zeznania świadków zdają się jednoznacznie wskazywać na winę chłopaka. Zdawać się by mogło, że jednoznacznie zostanie mu zasądzone krzesło elektryczne. Ale wśród tej dwunastki jest jeden człowiek, Davis (Henry Fonda), który ma poważne wątpliwości. Powoli snując wywody i podważając ""pewne"" dowody, przekonuje pozostałych do swoich racji.  Można by powiedzieć, że nuda, nuda i jeszcze raz nuda. Otóż nie. Wręcz przeciwnie. Cała dyskusja wciąga jak akcja niejednego thrillera. Co chwilę wybucha jakiś spór, co chwilę oburzenie zostaje uspokojone logicznym dowodem. Davis się nie wykłóca i na siłę nic nie udowadnia. To jedyny z początku człowiek, który nie boi się wyrazić własnego zdania wbrew przytłaczającej większości. Jego spokój argumentacji wprawia niektórych współławników w irytację, a nawet gniew. Przecież jak on śmie!?! Dowody wskazują jednoznacznie na winę oskarżonego! W dodatku jeden z tych dwunastu jest zaślepiony jakimiś osobistymi urazami do chłopaka. Na dworze duszno i upalnie, w sali jeszcze goręcej się robi. Z czasem atmosfera zagęszcza się, można sądzić, że w końcu coś wybuchnie i wszystko skończy się jedną wielką bójką. Ale nie, Davis powoli i konsekwentnie z chłodnym i obiektywnym osądem obala każdy kolejny dowód i w konsekwencji zdanie przysięgłych zmienia się diametralnie. ""12 gniewnych ludzi"" to swoisty majstersztyk. Sidney Lumet pokazał, że można tchnąć niezwykłego ducha i życie w półtoragodzinną akcję z tuzinem ludzi stłoczonym w jednym miejscu. Ekran kipi emocjami, czuć jak robi się coraz duszniej, wszystko to nie tylko zasługa reżysera, ale i aktorów. Zagrali po prostu wyśmienicie. Każdy z ławników jest inny i każdy ma swój charakter. I każdy jest wyraźny. Siła filmu tkwi właśnie w nich. Podobny motyw pojawia się choćby kilka dekad później w ""Telefonie"", gdzie akcja toczy się właściwie na powierzchni ograniczonej szkłem budki telefonicznej. Dzieło to powinien obejrzeć każdy szanujący się fan kina ze względu na swoją wyjątkowość. Film mimo niezwykłej prostoty i niemal skrajnego minimalizmu trzyma w napięciu do ostatniej minuty. Bogate dialogi, które są kwintesencją tego obrazu, budzą szacunek, zwłaszcza na tle dzisiejszego, jakże płaskiego kina. Zapraszam więc do poznania legendy, ludzie ceniący wartościowe kino na pewno się nie zawiodą."
Forrest Gump,"8,52",Dramat / Komedia,"W dzisiejszych filmach pełnych przemocy, efektów specjalnych i niestety często głupkowatego humoru brakuje opowieści o ludzkim duchu i możliwościach. Brakuje historii magicznych: wzruszających, poruszających, ciepłych, nastrojowych, zmieniających sposób patrzenia na świat – takich jak ""Forrest Gump"". Film opowiada historię tytułowego bohatera – młodego, nierozgarniętego człowieka siedzącego na przystanku i opowiadającego przypadkowo spotkanym ludziom swą historię. Słuchacze na początku nieufnie, lecz później z coraz większym zainteresowaniem śledzili dzieje Forresta. Od dzieciństwa w latach 50., kiedy wychowany przez matkę, której słowa były dla niego świętością i filozofią życiową, przebył długą drogę. Od prześladowanego przez rówieśników dziecka, po gwiazdę footballu. Od bohatera wojny w Wietnamie, po reprezentanta Ameryki w ping-ponga. Od kapitana łodzi do połowu krewetek, po inspirującego ludzi biegacza. Podczas swego życia osiągnął więcej, niż ktokolwiek mógłby sobie wymarzyć, lecz do szczęścia brakuje mu tylko jednego – ukochanej z dzieciństwa, Jenny. Forrest jest wspaniałym narratorem, jego oczami widzimy zapis historii Stanów Zjednoczonych, jako sportowiec i bohater wojenny spotyka 3 prezydentów, poznaje Elvisa Presleya, Johna Lennona i jeszcze kilka znanych osobistości. Nawet Wietnam z jego opowieści nie ma żadnych, dobrze znanych i pokazywanych tysiące razy obrazów. Za to Jenny jest obrazem, jakiego wstydzi się cała Ameryka - molestowanie przez ojca, narkotyki, ""kariera"" w pismach i barach dla niezaspokojonych mężczyzn, nieślubne dziecko i zarażenie wirusem HIV. Można powiedzieć, że zmarnowała sobie życie. Jednak mimo wszystko Forrest ją kochał. Film ujmuje wrażliwością, dystansem i dziecięcym spojrzeniem na świat. Pokazuję, iż słabsi od nas pod względem intelektualnym cieszą się ze świata bardziej niż my, potrafią go docenić i odnoszą sukcesy. To właśnie z powodu niskiego IQ Forrest jest w pewien sposób ograniczony i dzięki temu pozostaje niewinny – żyje w świecie pieniędzy, kłamstwa i zatracenia wartości, jednak pozostaje sobą, nie zmienia swych ideałów i pozostaje taki sam. Nietuzinkowy scenariusz, który powstał na motywach książki pod tym samym tytułem, zachwyca niesamowitym urokiem, który wypełnia cały film ciepłem i nostalgią. Nie wyobrażam sobie tego filmu w innej obsadzie. Ujmujący, obdarzony talentem Tom Hanks (Forrest Gump), urocza Robin Wright Penn (Jenny) oraz Sally Field (pani Gump) pod opieką Roberta Zemeckisa tworzą wspaniały, profesjonalny zespół. Warto wspomnieć także o nastrojowej i tworzącej atmosferę muzyce. Film zdobył 6 Oscarów i 2 Złote Globy. Jeśli ktoś jest zmęczony przemocą i schematyzmem ekranizacji, powinien sięgnąć po film, który wzrusza, bawi i opowiada o życiu od początku skreślonego przez innych. Po film, który mówi o potędze i możliwościach ludzkiego ducha i najważniejszych wartościach: przyjaźni, miłości, odwadze, honorze. Powinien sięgnąć po ""Forresta Gumpa""."
Lot nad kukułczym gniazdem,"8,43",Dramat / Psychologiczny,"Kilkadziesiąt lat temu Michel Foucault napisał studium postaw wobec chorób psychicznych, ""Historię szaleństwa w dobie klasycyzmu"". Postulował w nim przede wszystkim zmianę poglądów na to, jak leczyć zaburzenia psychiczne. Przeszliśmy długą drogę, od trepanacji czaszek i krępowania łańcuchami - do komfortowych szpitali i leczenia farmakologicznego. Efektem ubocznym tych rozważań było zaś stwierdzenie, że tak naprawdę - to nikt nie jest normalny. Każdy z nas w jakimś stopniu odbiega od ""idealnego"" wzorca normalności - i można powiedzieć, że jest troszkę szaleńcem... Na pewno wielu nazwałoby szaleńcem Kena Keseya. Kontestator, hippis, narkoman, słynny z powodu poddania się zabiegowi elektrowstrząsów tylko po to, by sprawdzić ""jak to jest"". Gdy w 1962 roku napisał jednak ""Lot nad kukułczym gniazdem"", niemal z miejsca stał się - on i jego dzieło - obiektem kultu. Historia walki niepokornego McMurphy'ego o godność; wieloznaczna, alegoryczna - doskonale wpisała się w nurt książek krytykujących nie tylko stosunek nasz do chorych psychicznie, ale też kulturę ówczesną i władzę totalną. Powieść stworzona niemal została do ekranizacji - kino kocha wszak anarchistów, buntowników, wariatów, którzy tak naprawdę wariatami są mniejszymi niż wszyscy inni. Już w 1975 znany reżyser pochodzenia czeskiego Milos Forman stanął za kamerą, by takiej ekranizacji dokonać. I dokonał. A nawet chce się napisać: DOKONAŁ. Bo stworzył prawdziwe arcydzieło. To film o walce. Główny bohater, Randy Patrick McMurphy, zostaje zamknięty w szpitalu psychiatrycznym jako ""osoba antyspołeczna"". Rzeczywiście, jest przestępcą - nie chciał jednak dać się zamknąć w więzieniu, toteż zasymulował chorobę psychiczną. W szpitalu czeka go spotkanie z całą ""menażerią"" typów zaburzeń - jest wśród nich wielki Indianin, zapewne autystyczny niemowa, jest cała gama zboczeńców i dewiantów. Jest też personel - z sadystyczną siostrą Ratched na czele. I zaczyna się walka - która stopniowo, z dziecinnej, sztubackiej błazenady staje się wojną o najwyższe wartości. McMurphy w naszych oczach ""awansuje"" do poziomu rzecznika inności, ułomności - i przez to rzecznika wszystkich wartości indywidualistycznych, twórczych, niebanalnych. On jako jedyny traktuje chorych jak normalnych ludzi. Czyli tak naprawdę jest w stanie przyjąć ludzkość taką, jaką jest... Alegoryczny scenariusz oparty był głównie na antagonizmie dwójki ludzi - i aktorom udało się go odegrać wspaniale. Nicholson stworzył - nie boję się powiedzieć - najwybitniejszą kreację w swej karierze. Jest w nim zwierzęca niemal energia, rozsadzająca pręty krępujących go ram. Biega, krzyczy, śmieje się, jest głośny, jest go pełno w każdym kadrze - porywa za sobą. Jednocześnie jest też kwintesencją archetypowej męskości: to, jak ogląda mecz, jak gra w koszykówkę, jak jedzie z innymi nad morze łowić ryby, jak opowiada o swych miłosnych podbojach - przyprawia o dreszcz; w jakiś ""magiczny"" sposób Nicholson staje się jednocześnie trenerem, mentorem, ojcem i kapłanem życia - by pod koniec stać się religijną niemal ofiarą za nasze przebudzenie. A jego antagonistka? Przypomnijcie sobie panią z okienka na poczcie. Złośliwą sąsiadkę, dzwoniącą na policję, gdy w mieszkaniu na piętrze ktoś włączy radio. Kontrolera w autobusie. Zimną panią dyrektor. Każda z tych postaci ma w sobie tę cechę, którą genialnie wydestylowała Louise Fletcher, odgrywając siostrę Ratched. Ten niemy rozkaz absolutnego poddania się, wyzbycia się wszystkiego, co indywidualne - Fletcher odgrywa w prosty sposób, pozbawiając swą twarz jakichkolwiek emocji. Mamy do czynienia z idealnym robotem - tym straszniejszym, że zestawionym z ""szalejącym"" Nicholsonem. Cały ten obraz jest naprawdę wiekopomny - a poszczególne sceny, np. wspomniane wcześniej oglądanie wyłączonego meczu, komediowy wyjazd na ryby, gra w koszykówkę, pierwsze słowa Wodza czy wielki finał - każdy znać powinien... I jeszcze ten rozpoznawalny rys reżyserii Formana (zastosowany przez niego także w późniejszym ""Amadeuszu"" z 1984 roku) - ewolucja klimatu filmu od nieomal komediowego do dramatu, tyczącego się spraw najwyższych. Cóż, sprawdza się ""Lot..."" z pewnością na każdym z poziomów interpretacji - jako analiza stosunku do chorych psychicznie; apoteoza walki z wszystkimi ""systemami""; konflikt potrzeb indywidualizmu z ""ucieczką od wolności""; freudowska analiza psychiki ludzkiej (gdzie Nicholson-Id walczy z siostrą Superego-Ratched o Wodza, czyli zagubione Ego). Forman stworzył dzieło wybitne, film ""wgryzający"" się w duszę i pozostający w niej na zawsze. Czy jesteś więc normalny? Co więcej zaś - czy jeśli tak, to możesz być z tego dumny?"
Ojciec chrzestny II,"8,38",Dramat / Gangsterski,"Rzadko zdarza się, żeby kontynuacja słynnego filmu była równie udana jak pierwowzór, a pod kilkoma względami nawet lepsza. Francisowi Fordowi Coppoli ta sztuka się udała. Druga część ""Ojca chrzestnego"" to monumentalne i równie wielkie co poprzednik dzieło. Obraz został jeszcze bardziej doceniony przez Akademię Filmową i jest to jeden z najlepszych sequeli, jakie kiedykolwiek powstały. Ponadto to wspaniały, głęboki film, który zapada w pamięć nie mniej niż pierwsza część gangsterskiej sagi.  ""Ojciec chrzestny II"" opowiada historię rodziny Corleone po śmierci Don Vita i przejęciu władzy przez jego syna, Michaela. Postanowił on osiedlić się w Nevadzie i rozpocząć legalizację działalności rodziny. Okazuje się jednak, że nie jest to tak łatwe, jak z początku przypuszczał, i Michael angażuje się w interesy do tego stopnia, że zaczyna zaniedbywać własną rodzinę, którą założył z Kay Adams. Jego wrogowie czyhają i w końcu atakują - zarówno z bronią w ręku, jak i na wokandzie.  W drugiej części ""Ojca chrzestnego"" Michael Corleone (doskonały Al Pacino) musi nie tylko stawić czoła mafijnym i politycznym wrogom, ale także kryzysowi w rodzinie. Jego żona (Diane Keaton) nie wytrzymuje psychicznie ogromnej presji, jaką wywiera na nią otoczenie i doprowadzona do ostateczności decyduje się na desperackie posunięcie. W organizacji również dochodzi do rozłamu - jego brat Fredo (znakomity John Cazale) chce mieć więcej do powiedzenia w interesach, a siostra Connie (równie świetna Talia Shire), załamana i zagubiona po stracie męża, prowadzi coraz bardziej rozwiązły tryb życia. Problemy Michaela piętrzą się także w sferze biznesu, którym zarządza. Niejaki Hyman Roth (Lee Strasberg), dawny partner biznesowy Don Vita, szuka zemsty za zabójstwo przyjaciela, znanego z pierwszej części Moe Greena. Opracowuje skomplikowaną intrygę, której celem jest wyeliminowanie Mike'a. Zaś jego nowojorski caporegime Frank Pentangeli (Michael V. Gazzo), urażony brakiem pomocy ze strony swego Dona, decyduje się na ryzykowne dla siebie, ale przede wszystkim dla Michaela, posunięcia.  Michael stara się zarządzać rodziną podobnie jak ojciec, brakuje mu jednak magnetyzmu i niebywałej charyzmy Vita. Młody Corleone jest wyrachowanym, zimnym graczem na gangsterskiej scenie, działa w logiczny, bezwzględny sposób, wykazuje nieprzeciętną inteligencję i spryt. Ale przebiegłość to nie wszystko - Mike'owi po prostu ""nie idzie"" w interesach tak, jakby tego sobie życzył. Przez to wpada w swoistą obsesję, która staje się jego sposobem na życie. Biznesowa paranoja odciska piętno na jego życiu osobistym, co w efekcie skutkuje tragicznymi decyzjami Kay i jej odejściem. ""Ojciec chrzestny II"" to głęboka psychologiczna analiza moralnego upadku człowieka, znakomity portret twardniejącego serca, stopniowego wypaczania ludzkich wartości i w pewnym sensie - godności. Michael z czasem staje się tyranem. W nieetyczny, pozbawiony krztyny ciepła sposób przeistacza się w despotę, zwłaszcza wobec bliskich, na których nieświadomie odreagowuje niepowodzenia ""zawodowe"". Coppola poprzez dramatyczny przebieg wydarzeń postawił Michaela przed fundamentalnym wyborem - pozostać wiernym ideałom młodości czy mafijnej rodzinie. Przez to jawi się on przed nami jako postać w pewnym sensie tragiczna, której niepisane jest szczęście i która wcale tego szczęścia nie potrzebuje - już nie. Rewelacyjna finałowa scena filmu utwierdza widza w tym przekonaniu.  Równolegle do historii z drugiej połowy lat '50 prowadzony jest wątek młodości Vita Corleone. Dowiadujemy się, w jaki sposób znalazł się w Ameryce, jak zaczynał swoją mafijną ""karierę"", jak działał, by zyskać przychylność i poszanowanie wśród mieszkańców Nowego Jorku. W postać młodego Vita brawurowo wcielił się Robert De Niro, który zdobył za tę kreację swojego pierwszego Oscara. Zadanie miał tym trudniejsze, że oprócz zagrania samego Vita musiał także skutecznie nawiązać do legendarnej kreacji Marlona Brando. Wyszło mu to znakomicie, De Niro doskonale odtworzył niewyraźny język i postawę Don Vita, jest równie charyzmatyczny co Brando i tęskni się za scenami z jego udziałem.  Druga część ""Ojca chrzestnego"" to film perfekcyjny pod względem technicznym. Znakomite zdjęcia, świetna scenografia i kostiumy, cudowna muzyka - dopełniają całości niezwykle udanego obrazu. Coppoli udało się oddać nerwowy klimat drugiej połowy lat 50., tak w Stanach Zjednoczonych jak i na pochłoniętej rewolucją Kubie. Ujęcia sielskiej Sycylii i Ameryki przełomu drugiej i trzeciej dekady XX wieku robią nie mniejsze wrażenie. Realizacja sequela ""Ojca chrzestnego"" jest naprawdę imponująca.  Mimo wszelkich superlatywów, które wypisałem na temat filmu Coppoli, kontynuacja ""Ojca chrzestnego"" w pewnym stopniu pozbawiona jest niezwykłości i magii prequela. Ogląda się ją znakomicie, akcja poprowadzona jest niezwykle sprawnie, portret Michaela jako twórcy imperium zbrodni - zwłaszcza w samym sobie - jest imponujący, ale jednak brakuje przysłowiowej ""kropki nad i"". Nie zmienia to faktu, że druga część opus magnum Coppoli jest filmem wybitnym. Jeśli pierwszy ""Ojciec chrzestny"" był ucztą dla duszy, to jego sequel jest ucztą dla umysłu. Bezwzględnie polecam."
Władca Pierścieni: Powrót króla,"8,34",Fantasy / Przygodowy,"Kto normalny o szóstej rano po wielogodzinnym pobycie w kinie na nocnym maratonie nie poszedłby spać? Na przykład ja, bo wciąż śmiem uważać się za normalną. Był pierwszy stycznia 2004 roku, dzień premiery. Choć czułam, że zmęczenie powoli mnie ogarniało, nie chciałam zasnąć, bo obawiałam się, że sen mógłby zatrzeć w moim umyśle wspomnienia o tym, co przeżyłam kilka godzin wcześniej. Robiłam wszystko, by zatrzymać to przyjemne uczucie, które tkwiło we mnie od pierwszych minut seansu, by nie uleciało bezpowrotnie, przegnane przez tak przyziemną potrzebę odpoczynku. Czułam się przygnębiona, bo wiedziałam, że to, czego doświadczyłam tamtego dnia, już nigdy się nie powtórzy, że to definitywny koniec, że nie będzie już na co oczekiwać z takim podnieceniem. I mimo że nikt nie chce odczuwać smutku, ja pragnęłam zachować ten specyficzny żal, bo jego brak wzbudzałby we mnie wyrzuty sumienia, że nie tęsknię do czegoś tak wspaniałego. Zapewne wielu z Was zastanawia się, co wywołało we mnie erupcję tych emocji. Przecież zwykły wypad do kina nie może być aż tak ekscytujący. Rzeczywiście, zwykły wypad nie może, ale film, który widziałam – owszem. Mówię o filmie, który nie tylko na mnie wywarł równie silne wrażenie. Mówię o filmie, który na stałe zapisał się już w historii kina. Mówię o filmie, który ponad dwa lata temu posiał w moim sercu ziarno sympatii, które przez ten czas urosło w drzewo uwielbienia. Mówię o filmie pod wdzięcznym tytułem „Władca Pierścieni: Powrót Króla”. Początek filmu to krótka retrospekcja. Jednak mimo oczekiwań większości z tych, którzy widzieli poprzednie części filmowej trylogii, naszym oczom nie ukazuje się ponury świat pogrążony w wojnie ze złym Sauronem pragnącym odzyskać Pierścień Władzy, ale przepiękny wiejski krajobraz zielonej krainy Shire zamieszkanej przez niewielkie istoty zwane hobbitami. Otrzymujemy porcję wiadomości na temat wpływu Pierścienia na jego powiernika, a po chwili sielska atmosfera kończy się i znów zostajemy rzuceni w wir trwającej już wojny. Rozdzielona Drużyna Pierścienia kroczy swoimi ścieżkami, napotykając po drodze liczne przeciwności losu i tak aż do zakończenia. Tak pokrótce można przedstawić fabułę filmu, jednak niesprawiedliwością byłoby nie dodać, że każda z postaci ma tu swoje pięć minut, które zbliża nas do niej, pozwala nam lepiej ją poznać, zaprzyjaźnić się z nią. Z kolei mnogość pomniejszych wątków nie pozwala na nudę, choć zbyt rozbudowane sceny batalistyczne i przydługie zakończenie mogą nużyć mniej wytrwałych. Sądzę jednak, że reżyser Peter Jackson sprostał trudnemu zadaniu sfilmowania książki, która stała się kanonem literatury fantasy, a jej autor J.R.R. TolkienJ.R.R. Tolkien – ojcem tego gatunku. Wszystkie trzy części filmu były kręcone równolegle, a praca na planie trwała ponad półtorej roku i może właśnie dlatego obsada aktorska tak dobrze wczuła się w odgrywane przez nich postacie. Każdy z bohaterów wydaje się żywcem wyjęty ze Śródziemia. Role wymagały poświęcenia i wielu tygodni intensywnych ćwiczeń przygotowawczych, co pozwoliło stworzyć niezapomniane kreacje aktorskie, a ponieważ znaczna większość z nich to artyści niekojarzeni jeszcze z żadną konkretną rolą, ich postacie zyskują na realności. Na szczególną uwagę zasługują jednak trzej aktorzy: Elijah Wood (Frodo), Sean Astin (Sam) i Andy Serkis (Gollum). Niesamowita jest przemiana, jaka dokonuje się na naszych oczach – weseli hobbici Frodo i Sam, strudzeni podróżą i obarczeni olbrzymią odpowiedzialnością, przekształcają się w osoby poważne, dojrzałe, wierne swoim przekonaniom i gotowe poświęcić swe życie w walce o Śródziemie. Natomiast postać Golluma, choć całkowicie wygenerowana przez komputer, jest pokazem kunsztu gry aktorskiej Andy’ego Serkisa. Wszystkie ruchy, gesty, mimika i ten specyficzny głos to tak naprawdę praca tego właśnie aktora, który stworzył postać barwną i realną. Ciągła walka Golluma z jego alter ego, naiwność i spryt, radość i strach, słabość i siła, zachowanie wzbudzające współczucie i postępowanie godne pogardy – to wszystko łączy w sobie ta postać. Aktor, który potrafi wyrazić w jednej roli tak wiele odmiennych emocji musi zasługiwać na uznanie, nawet jeśli jest wspomagany przez komputer. Jeśli jesteśmy już przy komputerach, należy wspomnieć o efektach specjalnych wytyczających nowe standardy, jeśli chodzi o realizację wojennych widowisk. Grzechem byłoby poskąpienie „Powrotowi Króla” komplementów w tej kwestii, bowiem to dzieło specjalistów komputerowych jest tak doskonale opracowane, że czasem trudno dostrzec granicę między tym, co prawdziwe a tym, co wygenerowane. Kilkudziesięciotysięczna armia, wspaniały Gollum czy przepiękne scenerie – to właśnie najlepiej udowadnia jak ogromne możliwości mają ci utalentowani ludzie. Scenografia, kostiumy i rekwizyty – tu warto zatrzymać się na dłużej. Wszystkie krainy są przepięknie ukazane, ma się wrażenie, że naprawdę istnieją, bowiem są dopracowane w najdrobniejszych szczegółach. Do ich stworzenia przyczynili się w znacznej mierze etatowi ilustratorzy dzieł Tolkiena - Alan Lee i John Howe, którzy Śródziemie znają lepiej, niż własne mieszkanie, a każdy jego element widzą oczami wyobraźni dokładniej, niż my nasze miasta. Kostiumy, a także zbroje i broń zarówno bohaterów, jak i statystów, zostały uszyte i wykute specjalnie dla potrzeb filmu, dlatego wszystko wygląda na tyle autentycznie, na ile jest to i kiedykolwiek będzie możliwe. Naprawdę mocną stroną filmu są zdjęcia autorstwa Andrew Lesnie'ego. Choć zwykle ten aspekt filmów ma dla mnie niewielkie znaczenie, tutaj naprawdę wbił mnie w fotel. Ujęcia są dynamiczne, ale w odpowiednich momentach kamera zatrzymuje się, by ukazać emocje wyrażane przez aktorów. Zapierające dech w piersiach są sceny, w których kamera wydaje się spadać z ogromnych wysokości w głąb pełnych ognia kuźni orków lub uwija się podążając za walczącym bohaterem. Piękną oprawę wydarzeń stanowi muzyka skomponowana przez Howarda Shore’a. Jest ona idealnie dobrana do poszczególnych krain (w Shire są to wesołe dźwięki przypominające nieco muzykę irlandzką, a u elfów przepiękne celtyckie brzmienia podkreślane kobiecym wokalem) i wspaniale uwydatnia to, co obserwujemy na ekranie. Wiem, wszystko to brzmi bardziej jak pean pochwalny na cześć „Powrotu Króla” niż rzetelna recenzja. Cóż jednak mogę poradzić na to, że jestem oczarowana tym filmem, a spojrzenie na niego krytycznym okiem jest tylko nieudolnym szukaniem dziury w całym? To, czemu ten film zawdzięcza swoją popularność, to przede wszystkim jego baśniowość. I nie chodzi tu o wygenerowane przez komputer postacie żywcem wyciągnięte z kart powieści Tolkiena, która przecież ociera się o baśń, ale o klimat, jaki tworzy historia Pierścienia. Pełne patosu sceny batalistyczne czy poetycko ukazane cierpienie i strach wywołują w nas tęsknotę za bohaterskością, której w dzisiejszym świecie brak. Uważam, że „Władca Pierścieni” jest szczególnie bliski nam, Polakom, bo choć sam Tolkien unikał alegorii, czyż nie nasuwają nam się porównania wojny o Pierścień z II wojną światową? Czyż poświęcenie, z jakim wojownicy Gondoru i Rohanu walczą z Sauronem nie przypominają nam w pewien sposób o naszych rodakach walczących z Hitlerem? Czyż tak jak w powieści Tolkiena nie odnosiliśmy sukcesów i porażek, czyż nie doświadczaliśmy przypływów nadziei i chwil zwątpienia, czyż tak jak Rohirrimowie nie mieliśmy poczucia beznadziei sytuacji, w której się znajdujemy, a mimo to, tak jak oni, nie walczyliśmy do końca o to, co kochamy, nawet nie dla nas samych, ale dla naszych dzieci i wnuków? To wszystko, co towarzyszyło wojnie o Pierścień, znane jest naszym dziadkom: poświęcenie, patriotyzm i zjednoczenie się w walce o ziemie, które ukochaliśmy. Film ten jest tak bliski naszym sercom, bo sami dobrze rozumiemy, czym jest wojna i co ze sobą niesie. „Władca Pierścieni” to film pod każdym względem bardzo dobry, a pod niektórymi wręcz doskonały. Jest wspaniałą ekranizacją książki, a jednocześnie wyjątkowym dziełem samym w sobie, dlatego nie tylko fani Tolkiena będą nim zachwyceni. Poza tym nie jest to film pusty, który ma za zadanie jedynie nas bawić. Choć w barwnej otoczce, morał historii Froda jest zaskakująco aktualny i często podkreślany: wszyscy mamy wpływ na los świata i zawsze jest szansa na poprawę złej sytuacji. Jak powiedział hobbit Sam: „Na tym świecie jest także dobro i warto o nie walczyć”. Warto pamiętać o tym, zwłaszcza w czasach, gdy wszyscy jedynie narzekamy i nie robimy nic, by coś zmienić. Spójrzmy więc na małego hobbita Froda i idąc za jego przykładem walczmy o to, na czym nam zależy, a tymczasem przyjrzyjmy się jego filmowym przygodom."
Lista Schindlera,"8,33",Dramat / Wojenny,"Na film wybrałem się, jak tylko wszedł do kin. Wcześniej były reklamy, zapowiedzi. Szczerze mówiąc, przeczuwałem sukces tej produkcji, ze względu na jej twórców: Spielberga, Kamińskiego i innych. Chociaż, jak zawsze, była ciekawość, w jaki sposób pokazano tak złożony problem holokaustu. Film od początku jest hołdem złożonym narodowi żydowskiemu. Autorzy zadbali o niesłychany realizm scen, kostiumów, ówczesnej rzeczywistości. Dobór obsady aktorskiej również uważam za doskonały. Każdy z aktorów stworzył swoistą postać, która składa się na cały ""organizm filmowy"". Na uwagę zasługuje potężna armia statystów, szczególnie widoczna w kręceniu scen obozowych, a byli to zwykli ludzie namówieni do wzięcia udziału w scenach nagrywanych akurat w pobliżu ich wsi. Efekt tego zabiegu można podziwiać na ekranie. Należy zaznaczyć, że film jest czarno-biały (nie regulować odbiorników telewizyjnych!). Tylko w niektórych momentach celowo pokazano pewne kolory, które jeszcze bardziej oddają realizm i tragizm sytuacji, jakie ludzie zgotowali ludziom. Szczególnie sceny z likwidacji getta żydowskiego oraz ekshumacji i palenia zwłok. Chwytające za serce są sceny z udziałem dzieci, niejednokrotnie nieświadomych swojego tragicznego losu. Dlaczego ""Lista Schindlera""? Aparat mordu hitlerowskiego był doskonale opracowany i rozwinięty. Ewidencjonowane i przydatne było praktycznie wszystko, co miało jakąś wartość i było ""niezbędne"". Jeśli chciało się uchronić ludzi przed zagładą, należało zakwalifikować ich do ""niezbędnych"". Lista jest wykazem ludzi, którzy rzekomo potrzebni są do pracy w fabryce produktów na zapotrzebowanie armii niemieckiej. Dzięki temu mają szanse na przeżycie i przetrwanie wojny. Ci, którzy się na niej znaleźli (kultowa scena tworzenia listy przez Schindlera i Sterna), przeżyli, aby móc później podziękować za ocalenie. Obraz Oskara Schindlera, niemieckiego przemysłowca, korzystającego z ""niewolniczej pracy ludzi"" wykreował Liam Neeson, a jego najbliższego współpracownika Sterna – Ben Kingsley. Ten duet potrafił zarówno rozbawić, rozrzewnić, jak i zasmucić niemal wszystkich na sali kinowej. To wielka zaleta aktorska, pamiętając o powadze przedstawionego w filmie problemu. Niemieckiego oprawcę zagrał Ralph Fiennes – znany raczej z odmiennych ról. Tu również można podziwiać jego kunszt aktorski. Nie brakuje również znanych polskich aktorów – Henryk Bista, Jacek Wójcicki, Anna Mucha i inni. Film nie jest typowym kinem wojennym ani obozowym. To historia ludzi, którzy ocaleli z zawieruchy wojennej. To historia ""innych"" Niemców, którzy pomogli skazanym na zagładę. To hołd złożony wszystkim pomordowanym w czasie II wojny światowej."
Pulp Fiction,"8,31",Gangsterski,"Pulp – miękka, wilgotna, bezkształtna masa lub materia; czasopismo lub książka zawierające brukowe treści, drukowane na charakterystycznym surowym, tanim papierze.Quentin Tarantino otwiera swój film etymologią i znaczeniem pierwszego słowa ze sławetnego już w świecie tytułu ""Pulp Fiction"". Jedno słowo, a zawarta jest w nim cała, jakże pokręcona, ale i nowatorska forma filmu, który jest uważany za przełomowy w historii kina, co można potwierdzić słowami kinomanów, którzy dzielą kinematografię na tę przed i po ""Pulp Fiction"". Trzy historie przedstawione w niechronologiczny sposób łączące się jednak w spójną całość, śmietanka doskonałych aktorów, niebanalne dialogi, które zapadają w pamięć, a także rzadko spotykany humor głównych bohaterów czynią specyficzny klimat tego filmu. Quentin Tarantino właśnie dzięki swemu nowatorskiemu dziełu wypłynął z podziemi reżyserskiego świata i stał się jednym z najbardziej cenionych reżyserów na globie. Fabuła filmu to, jak już wcześniej wspomniałem, trzy historie, ale także, używając terminologii literackiej, coś w rodzaju prologu i epilogu (wstępu i zakończenia), które spójnie się łączą. ""Prolog"" to rozmowa Pumpkina (Tim Roth) z Honey Bunny (Amanda Plummer) w barze mlecznym, następnie przenosimy się do samochodu dwóch gangsterów, Vincenta Vegi (John Travolta) oraz Julesa Winnfielda (Samuel L. Jackson), którzy podróżują z „zadaniem” odzyskania tajemniczej walizki swego szefa. Część pierwsza („Vincent Vega i żona Marsellusa Wallace'a”) przedstawia „randkę” Vincenta Vegi oraz Mii Wallace, druga („Złoty zegarek”) historię boksera Butcha Coolidge'a (Bruce Willis), a część trzecia („Problem z Bonnie”) to powrót do dwójki gangsterów, Vincenta i Julesa, którzy po zdobyciu walizki niespodziewanie muszą zająć się bardzo, bardzo „nieczystą” sprawą. „Epilog” to scena w tej samej restauracji, w której odbywał się dialog Pumpkina i Honey Bunny, tylko jest pokazana rozmowa Vincenta i Julesa, który postanawia „zrobić wypad z biznesu”. Streszczenie fabuły może być dość trudne do odczytania i zrozumienia, ale przecież jest to film, który stawia wyzwanie wszelkim dotychczasowym kanonom, a w związku z tym i scenariusz oraz sposób jego przedstawienia musi być oryginalny. ""Pulp Fiction"" to film prawdziwy mimo niektórych scen, które wydają się niemożliwe, mimo bohaterów, którzy, jak nam się wydaje, nie mogą istnieć, i mimo fikcji w samym tytule. W filmie nic nie jest koloryzowane czy upiększane tak jak w większości współczesnych dzieł kinematografii. Dialogi bohaterów wnoszą do filmu nutkę filozofii; filozofii bardzo łatwej w odbiorze poprzez specyficzny sposób przekazu, która w największej ilości objawia się w końcowych scenach filmu (np. podczas rozmyślań Julesa nad swoim życiem). Aktorzy doskonale wczuli się w swoje role. Każdy wykreował postać żyjącą własnym życiem, ale przecieżTarantino wybierał na swych bohaterów ludzi najlepszych z najlepszych, a więc, czy można się było spodziewać czegoś innego aniżeli wspaniałej gry – chyba nie. Muzyka, muzyka, muzyka. Ścieżka dźwiękowa w ""Pulp Fiction"" jest jeszcze jednym, dużym atutem filmu. Wspaniałe przeboje doskonale współgrające z toczącą się akcją są znakiem firmowym nie tylko ""Pulp Fiction"", ale większości filmów Quentin Tarantino(np. ""Wściekłe psy""). W sountracku znalazły się takie przeboje jak: „Girl, You’ll be a women soon”, „Son of a preacher man” czy “Flowers on the wall”. Jak wiemy, nic w świecie nie jest idealne i pomimo swych zalet ""Pulp Fiction"" posiada także wady. Wady te nie związane są raczej z kompozycją, ale z scenografią filmu i techniką. Otóż w paru scenach, po dokładnym przyjrzeniu się, można zauważyć błędy. Przykładem jest scena, kiedy „gość z działkiem ręcznym” strzela do Vincenta i Julesa (jeszcze przed oddaniem strzałów na ścianie widać „dziury” po pociskach) oraz moment, kiedy Butch Coolidge wsiada do Hondy swojej dziewczyny (w szybie samochodu odbija się mikrofon). Jedni za wadę mogą uznać ogrom wulgaryzmów użytych w filmie, jednak to właśnie ich duża ilość czyni ten film prawdziwym, bo jak wiemy we współczesnym świecie człowiek, który wysławia się poprawnie, elegancko i z ogładą, należy do mniejszości, a przecież Tarantino nakręcił ten film, aby zachwycić większość widzów wszelkimi środkami, i to mu się udało. Osobiście uważam, że ""Pulp Fiction"" to film, który można odebrać na wiele sposobów i nie należy go zbyt dogłębnie analizować, bo przecież po co analizować coś, co i tak już jest wspaniałe i prosto przedstawione.Adam Mickiewicz powiedział kiedyś, że chciałby, aby jego dzieła „zbłądziły pod strzechy”,Quentin Tarantino po nakręceniu ""Pulp Fiction"" nie musiał nic mówić, po prostu jego film oglądał każdy, i ci potrzebujący rozrywki, i ci, dla których film to rodzaj sztuki. Sięgając po ten film, radzę się dobrze zastanowić, bo, jak wiem po sobie, UZALEŻNIA. Film uznany przez krytyków za kultowy, a przeze mnie za jeden z dziesięciu cudów X muzy. Nowatorskie rozwiązania i ponadczasowe dialogi tworzą z niego dzieło sztuki, a zastanówmy się czymże jest sztuka… sztuka to fikcja!"
Życie jest piękne,"8,29",Dramat / Komedia / Wojenny,"Holocaust to niewątpliwie temat trudny. Fala zła i nienawiści, z jaką zetknęli się Żydzi w czasie II wojny światowej, jest nie do pojęcia dla współczesnego człowieka. Żeby choć w części zrozumieć to, co się wtedy działo, czytamy wstrząsające wspomnienia osób, którym udało się przetrwać to piekło. Również kinematografia nieraz sięgała po ten trudny temat, aby w jakiś sposób rozliczyć się z trudną przeszłością (jak choćby ""Lista Schindlera"" czy ""Wybór Zofii""). Jednak to film Roberto Benigniego ""Życie jest piękne""opowiedział tę straszną historię w sposób najoryginalniejszy. Choć bez patetycznych i brutalnych scen, to i tak chwyta za serce i wzrusza do łez.  Dla Guida Orefice (Roberto Benigni) życie jest niekończącą się, radosną przygodą. Jego przyjazne usposobienie i nieodłączny uśmiech są sposobem na życie. A otaczająca go rzeczywistość wcale do najciekawszych nie należy. W faszystowskich Włoszech Mussoliniego właśnie zaczynają się pierwsze prześladowania osób żydowskiego pochodzenia, do których Guido również się zalicza. Jednak dla niego najważniejsi są: jego ukochana żona Dora (Nicoletta Braschi) i synek Giosue. Pewnego dnia ojciec i syn zostają wysłani transportem do obozu koncentracyjnego. Guido postanawia za wszelką cenę ochronić nie tylko życie swego dziecka, lecz również ustrzec jego świadomość i niewinność przed brutalną prawdą.    Według mnie film nie ma żadnego słabego punktu. Roberto Benigni pokusił się o naprawdę trudną rzecz. Postanowił opowiedzieć koszmarną historię Holocaustu w formie niemal komediowej. Nie oglądamy tu żadnych brutalnych scen, możemy sobie tylko wyobrażać, co się tam naprawdę działo na podstawie rozmów bohaterów. Reżyser skupił się przede wszystkim na tym, by pokazać nam piękną historię o wielkim poświęceniu i ogromnej afirmacji życia. Dla Guida (jak dla wszystkich) ogrom zbrodni przekracza wszelką zdolność pojmowania. Jedynym motywem do walki o przetrwanie jest chęć ocalenia bliskich bez względu na koszty. Iluzja, jaką buduje wokół swojego synka, chroni biedne dziecko przed uświadomieniem sobie skali otaczającego go zła i zamienia traumatyczny pobyt w obozie w przedziwne zadania, za wykonanie których czeka nagroda.   Piękne zdjęcia, znakomita muzyka i wspaniałe aktorstwo dopełniają całości. Wszystkie te elementy złożyły się na dzieło kompletne. Film, który powstał, łączy w sobie elementy komediowe z prawdziwie tragicznymi. Pewnie dlatego całość daje tak wstrząsający efekt. W świecie pełnym bezsensownego okrucieństwa tylko jedna siła może mu się przeciwstawić i obrócić wniwecz wszelkie podłe działania. Jest to miłość. Miłość do drugiej osoby. Umiłowanie życia. Być może dla wielu ""Życie jest piękne""  pozostaje kontrowersyjnym filmem o Holocauście. Dla mnie to przede wszystkim przepiękny obraz, który udowadnia, że życie ludzkie we wszystkich jego przejawach zawsze pozostanie najwyższą wartością, której należy się szacunek."
Siedem,"8,27",Kryminał / Thriller,"Sztuka zgłębia ludzką podświadomość. Prześwietla to, czego nie jesteśmy do końca pewni, odnajduje, co rządzi naszym postępowaniem – choć sami moglibyśmy przysiąc, że działa coś zupełnie innego. Mogą to być tęsknoty za pięknym życiem (czym wszak jest ""sen Hollywoodu""?), mogą być poszukiwania granic płciowości i seksualności (w czym specjalizuje się kino śródziemnomorskie). Niemcy rozliczają się z czasami II wojny światowej, ""szkoła polska"" zgłębiała kompleksy i mity narodowe, a w kinie rosyjskim czuć głębię ""rosyjskiej duszy"". Jest też w kinie obecny od zawsze archetyp zła. Diabeł to temat na tyle wdzięczny, co wyeksploatowany – trudno pod koniec lat 90. coś nowego na ten temat powiedzieć. Zło było eksterioryzowane do postaci najróżniejszych wampirów, demonów i obcych z kosmosu – ale i interioryzowane – w studiach bestialstwa hitlerowców, psychopatów i innych paskudnych kreatur. Ale jednocześnie w jakimś sensie nie tylko pozostawało odrażającym, ale także pociągało. Al Pacino w ""Adwokacie diabła"" fascynował, Hannibal-kanibal-Lecter hipnotyzował szalonym spojrzeniem, a Obcy z kosmicznej serii rodził skojarzenia falliczne. Wszystko więc już było? Niby tak. A jednak gdy latem 1995 roku pojawił się film ""Siedem"" Davida Finchera - od razu niemal zaklasyfikowany został jako obraz niezwykły. Wciągający. Głęboki jak mroczna jaskinia. Pokazujący zło w stanie ""czystym"" - demonicznym, fascynującym, a jednocześnie przerażająco ludzkim. Dwóch detektywów tropi mordercę. Schemat stary jak samo kino. Tym razem przeciwnikiem tego idealnie niedobranego a politycznie hiperpoprawnego duetu (młody, porywczy, biały o mentalności kowboja Mills kontra zmęczony, stary intelektualista, Murzyn Somerset) jest maniak zabijający ludzi według klucza siedmiu grzechów głównych - na początku policjanci znajdują człowieka, który umarł z przekarmienia, potem zaszlachtowanego prawnika, którego krwią ktoś napisał ""chciwość""... Kto stoi za tymi morderstwami? Do czego zmierza? I jak go powstrzymać? Węsząc w zakamarkach wielkiego, brudnego miasta czy studiując dzieła klasyków w starej bibliotece? Mamy w tym filmie wszystko, czego oczekiwać można po dobrym thrillerze – wartką akcję, bohaterów, do których od razu niemal czuje się sympatię, nieoczekiwane zwroty akcji. Tymczasem jednak film sprawdza się – oprócz warsztatowej perfekcji i doskonałej gry aktorów – także na wielu innych poziomach. Stawia problem zepsucia społeczeństwa konsumpcyjnego, niszczycielskiej mocy ciemnego, deszczowego miasta, w którym nikt się nie zna i nikt nikomu nie pomaga; pyta o granice ludzkiej wytrzymałości i zasięg winy i odkupienia. Pyta – w sposób biblijny niemal – o możliwość działania wobec drzemiącego w nas samych, absolutnego zła. Dante w XIV wieku zafundował sobie współczesnym podróż do piekła. My pod koniec wieku XX otrzymaliśmy podobny bilet – od Davida Finchera. Wiwisekcja zła drzemiącego w dzisiejszym człowieku, jaką pokazuje reżyser, przyprawia o dreszcz. Jednocześnie jednak – podobnie jak średniowieczny poeta – Fincher ma w tym szaleństwie swój cel. Nie poddający się do końca Somerset, powracający na służbę, ""zawsze w pobliżu"" – to jeden z najpiękniejszych hołdów dla ludzkiej godności i siły. Wobec absolutnego zepsucia nie mamy nic, prócz tej właśnie solidarności. Warto o tym pamiętać, wychodząc z kina na deszczowy, smutny, miejski wieczór."
Władca Pierścieni: Dwie wieże,"8,27",Fantasy / Przygodowy,"Druga część trylogii wszech czasów była najbardziej oczekiwanym filmem 2002 roku. ""Dwie Wieże"" - kontynuacja kasowego przeboju ""Drużyna Pierścienia"" - nie zawiodły. Peter Jackson stworzył swoje kolejne wielkie dzieło i chociaż trochę odmienne od pierwszej części trylogii, to na pewno nie gorsze. Podstawową różnicą dzielącą oba filmy jest to, iż w pierwszym mieliśmy do czynienia z opowieścią niemalże poetycką, pełną magii i czarującego klimatu. ""Dwie Wieże"" natomiast, mimo że posiadają wiele elementów magicznych, mają trochę odmienny charakter. Akcja drugiej części trylogii dotyczy głównie obrony Helmowego Jaru, twierdzy ukrytej w górach, gdzie chronią się ludzie z Rohanu i toczą pojedynek z armią orków z Isengardu, tytułowej drugiej wieży. Saruman zawiera sojusz z Sauronem, aby zniszczyć świat ludzi. Oglądamy więc w ""Dwóch Wieżach"" trudną i wydawałoby się niemożliwą do wygrania bitwę ludzi z orkami, a w międzyczasie widzimy jak Frodo i Sam, prowadzeni przez tajemniczego przewodnika, zmierzają do Mordoru, aby zniszczyć Pierścień Władzy. ""Dwie Wieże"" to piękny, zapierający dech w piersiach film, pełen mistrzowskiego wykorzystania efektów specjalnych. Jest przede wszystkim wielkim widowiskiem. Oczywiście cały czas mówię tu o ""Dwóch Wieżach"" jako o kontynuacji ""Drużyny Pierścienia"" i łączniku z ""Powrotem Króla"". Gdybym miał ocenić ten film jako osobne dzieło, jego ocena musiałaby być gorsza. Przez cały czas projekcji filmu czujemy rosnące napięcie. Ale kiedy następuje już finałowe rozwiązanie, dowiadujemy się z ust jednego z bohaterów, że to właściwie dopiero początek. Tak naprawdę to, co najważniejsze, nastąpi w kolejnym filmie. I tu nasuwa nam się pytanie: ""jeśli to był tak piękny, niezwykły film, to czy może być jeszcze lepiej?"". Po roku okazało się, że może. I tu widać geniusz reżysera. Jacksonowi udało się doskonale połączyć całą trylogię, zbudować odpowiednie napięcie i zachęcić widzów do obejrzenia kolejnej części. Wszystkie obrazy w filmie, wielkie i małe, kameralne sceny zostały opatrzone świetną muzyką H. Shore'a. Muzyka idealnie współgra z obrazem. Szczególne słowa uznania należą się pięknej piosence ""Gollum's Song"", wykonywanej przez Emilianę Torrini, która opowiada o tajemniczej postaci pojawiającej się w filmie. To Gollum/Smeagol, stwór o podwójnej osobowości (dobrej i złej), który staje się przewodnikiem Froda do Mordoru. Przez cały film obserwujemy zmagania złej i dobrej strony Smeagola, a to która wygra, okaże się pod koniec filmu. Smeagol jest postacią wygenerowaną komputerowo, choć niezupełnie. Ogromną rolę przy jej stworzeniu odegrał aktor Andy Serkis, którego mimika twarzy i ruchy ciała zostały nałożone na komputer. Praca jego i wielu grafików dały zdumiewający efekt. Smeagol wyszedł w filmie jak żywy. To naprawdę wielkie dzieło animacji komputerowej. Gra aktorów jest na wysokim poziomie. Szczególnie podobała mi się rola Gandalfa (Ian McKallen). Mam tylko pewne wątpliwości w przypadku roli Froda (Elijah Wood). Nie podobają mi się niektóre sceny z tym młodym aktorem, szczególnie te, w których walczy on z pokusą użycia Pierścienia. Grę pozostałych aktorów oceniam bardzo dobrze. Podsumowując, mogę stwierdzić, że ""Dwie Wieże"" to wspaniały film kryjący w sobie wiele niespodzianek i ciekawych zwrotów akcji. To kolejne wielkie widowisko pełne patosu, który pod żadnym względem nie razi. Genialny film."
Podziemny krąg,"8,25",Thriller / Psychologiczny,"Może zacznę od banalnego stwierdzenia: wbrew nazwie nie jest to film o nielegalnych walkach ani nawet o miłośnikach tych walk. Musze więc przyznać, że tłumaczenie polskie jest całkiem trafne. Organizowanie i uczestniczenie w walkach to tylko sposób na zrobienie czegoś przeciw rzeczywistości, przeciwko popadaniu w schemat, w który zostaje wepchnięta większość ludzi: bezmyślne przechodzenie z jednego dnia w drugi. O czym właściwie jest więc film? I tu zaczyna się jego prawdziwa potęga! Jest o tym, o czym chcemy, by był. Interpretacje i nadinterpretacje nieograniczone, bo to kwestia tego, na co zwrócimy w nim uwagę. Można dostrzec sprzeciw wobec marketingowemu stylowi życia, narzuconym normom, można zwrócić uwagę na ucieczkę w świat wykreowany, niemożliwość odnaleziona w sobie uczuć, w końcu zabijanie bólu psychicznego fizycznym, niszczenie nudy, wyładowywanie agresji (ale jakże z obowiązującymi i przestrzeganymi zasadami!) czy w końcu zwykły bunt. Ale dla mnie najważniejsze są chyba gratulacje, jakie padają w słowach: ""Jesteś o krok bliżej dna"". Aby zacząć prawdziwie żyć, muszą osiągnąć dno, poczuć ból, bliskość śmierci. I dla mnie o tym jest ta opowieść przede wszystkim – o chęci narodzenia się, a nie wegetowania. Bohaterowie dokonują autodestrukcji, by wciąż zmartwychwstawać. Tylko problem jest, że czasami nie potrafią się odbić od dna, którego muszą jednak przecież dotknąć. Przestają więc panować nad negacją rzeczywistości. Zakładają krąg ludzi mało kompatybilny z ustalonymi odgórnie normami, wartościami, system niszczący poczucie stabilizacji, występujący przeciw niewolnictwu ""zadomawiania się"". Opowiadać fabuły nie będę, natomiast warto zwrócić, na początek, uwagę na jedną chociażby postać: Marlę – rewelacyjna Helena Bonham Carter, dużo bardziej wyrazistą, aniżeli jej odpowiednik książkowy (zasługa w tym wyłącznie chyba wspaniałej aktorki, jaką ona jest). W filmie zachowano taką konwencję jak w książce – na samym początku pada sformułowanie, że wszystko w życiu bohatera łączy się z tą osobą. I faktycznie. Staje się ona wszystkim tym, co nienawidzi i co kocha. Nienawidzi, bo nie pozwala mu uciekać w wyimaginowany ból, dokonywać za jego pomocą swoistego Katharsis. A kocha? Bowiem tylko na niej mu chyba zależy. Jest podobna do niego, tylko że dużo silniejsza. W sumie ciekawy zabieg – w świecie męskich walk, łamanych kości i krwi kapiącej z oczu mamy postać pięknej kobiety, niezależnej, potrafiącej sterować bardziej swym życiem niż owi mężczyźni, spotykający się w klubie. Innym ciekawym motywem jest sam rodzaj walk – o ileż ta destrukcja wydaje się chociażby czystszym sportem niż taki boks, które nam jest dane ""kontemplować"" w TV. Walczą przyjaciele, nie przez nienawiść względem siebie, nie dla ""chwały"" czy pieniędzy. Nad dźwiękiem tych trzeszczących kości, czy też odgłosu ""dławienia się własną krwią przy wciąganiu powietrza"" czuć wręcz unoszącą się sympatię. Podanie przegranemu ręki i podniesienie go (lub tego co z niego zostało) ze szczerym uśmiechem... To robi wrażenie. I dziwić nie może, w końcu jedynie w klubie człowiek żył prawdziwym życiem. Także kwestia ""złotych myśli"" – sformułowania najbardziej trafne padają z ust osoby, którą psychiatrzy uznaliby za niezrównoważoną (ale to już dopowiedziane mamy w powieści), w każdym razie nie przystającą do norm obowiązujących. Jednak właśnie ta postać potrafi nadać sens życiu innych ludzi, nie tylko przez tworzenie klubów walki, a chociażby zapewnia ratunek niedoszłemu weterynarzowi. Co prawda kpinę z norm i określenia ""zdrowy"" mieliśmy już w ""Don Juanie DeMarco"" z Deppem, ale i w ""FC"" jest to nieźle, choć mniej wyraziście, zaakcentowane przez owe trafne sformułowania: sens – w pewien ""tylerowski sposób"". Dużo można by jeszcze szukać w owym obrazie łamania powielanych często w filmach schematów, ale w końcu duża w tym zasługa autora książki. Ironia obrazu, ciekawa obserwacja i budowa postaci to jego dzieło. Niebagatelną rolę odgrywa jednak i sam reżyser. W Stanach często krytykowany, za coś, co można ogólnie nazwać ""niepoprawnością"", czyli za coś, co przeciętny widz nie może zrozumieć. No cóż, ale to nie moje zdanie i się z nim nie zgodzę. Mamy więc styl Finchera i zachowanie ogromu złośliwego humoru Palahniuka. Dodatkowo film wspaniale poprawia zakończenie powieści. Finał ów przemawia do mnie dużo mocniej. Może nie ma w sobie tego humoru, co książkowy, za to wspaniale ciągnie klimat całości i nie zamyka wcale historii. Pozostaje ona znacznie bardziej otwarta, niż przyjazna biel fartuchów lekarskich. Można mówić, że ta książka prosiła się o to, aby ją zekranizował właśnie Fincher. Chociażby przez motyw zniewolenia człowieka, zamknięcia go – zamknięcia w pewnej przestrzeni ze złem, któremu musi się przeciwstawić. Motyw w końcu powielony wielokrotnie – w ""Obcym"", ""Siedem"" czy ""Azylu"". Inne wspólne elementy można wyszukiwać. Na pytanie dziennikarza ""W kinie, tak jak w życiu, interesują pana tylko sytuacje graniczne?"", reżyser odpowiedział: "" Tak, lecz bez wdawania się w psychologiczne niuanse. Nie robię filmów dla wybranej publiczności. Opowiadając o pewnych stanach emocjonalnych, lubię manipulować odczuciami widzów"". Tak też jest w ""Fight Clubie"". Fincher ukazuje pewien stan bohatera, nie mamy wytłumaczenia, jakie miejsce ma chociażby w ""Psychozie"". To, co dzieje się w jego głowie, jest popisem dla naszej wyobraźni. My decydujemy o empatii i zrozumieniu. I za to szerokie pole manewru jestem wdzięczna twórcy. Sam mówił przecież o tym, że nie jest kaznodzieją i nie ma zamiaru nikogo pouczać. Gdyby inni też potrafili kręcić bez tej okropnej, patetycznej maniery amerykańskiej! Jeszcze raz odwołam się do ""Psychozy"" – wiele filmów, w których dla pewnej części osób zaskakujące jest najbardziej (oryginalne) rozwiązanie, za drugim razem nie jest już tak ekscytujących. I właśnie – pod tym kątem mogę FC zestawić z fenomenalnym filmem Hitchcocka – warto obejrzeć raz kolejny... i kolejny... i tak dalej. Już bowiem przy drugim ujrzeniu innego znaczenia nabiera sam początek przecież: ""Ludzie zawsze mnie pytają, czy znam Tylera Durdena""... Mym zdaniem – pozycja obowiązkowa dla każdego szukającego perły w kinie współczesnym, jak również dla tych lubiący różnorodny humor. W kwestii tego ostatniego nie brak tu takich atrakcji jak scena podziału chorób... czy też katalog z meblami, zamiast standardowego Playboya. Dużo smaku dodają także sceny synkretyczne – jak perfekcyjna scena oparzenia - krzyki Tylera ""Nie odcinaj się od bólu! Pierwsze mydło powstało z popiołów bohaterów, bez bólu, bez poświęcenia, niczego nie da się osiągnąć"", przeplatane ucieczką w świat jaskini i poszukiwaniem swego zwierzaka mocy. Jak reagować? Dać się zwieść i przyznać rację Tylerowi? Przecież to, co mówi nie jest tylko bełkotem! A z drugiej strony trudno powstrzymać śmiech. Wspaniały przykład manipulacji widzem... analogicznie porównywalny z ""Gorzkimi godami"". Wszystko staje się kwestią odbioru, tego w czyim umyśle się właśnie znajdujemy. Czy jesteśmy może tylko zimnymi obserwatorami i mamy za złe twórcom, że tak pogrywają? Ja nie mam i za każdym razem ta scena na nowo mnie bawi, lecz jednocześnie przyznaję rację Tylerowi nauczającemu niczym kaznodzieja, podczas gdy ""ofiara"" zwija się z bólu.  Aby wspomnieć mimochodem jeszcze o aktorstwie – wszyscy trzymają wysoki poziom, lecz prawdziwą atrakcją jest pan Pitt, raz kolejny sprawdzający się fenomenalnie w roli ""psychola"". Tutaj kradnie on pole do popisu Nortonowi (jak zawsze wspaniałemu, ale nie mogącego przebić wcielenia Dereka Vinyarda), którego uważam za artystę większego formatu, bowiem nigdy nie gra, w przeciwieństwie do Pitta, minimalizując wysiłek. Tutaj jednak Brad daje z siebie 100%! ""Prawdziwy romans"", ""Kalifornia"", ""12 małp"", ""Fight Club"" – oto kreacje, których powinna być w jego dorobku jak najwięcej! Przed tym talentem warto się ukłonić... może już taka jego dola, że zawsze wyjdzie zwycięsko z bitwy z rolą wesołego psychopaty czy ćpuna. Cóż – z niesamowitą łatwością radzi sobie z rolami, które wydają się być trudniejsze znacznie niż te, po których przypięto mu etykietkę wyłącznie ładnej buzi. W skrócie zatem: jeden z największych filmów w historii kina, wspaniale ekranizujący książkę, dodatkowo poprawiający ją w pewnych momentach. Co składa się na wielkość filmu? Genialne aktorstwo, brak moralizatorstwa, nachalności, lekkość w sposobie potraktowania poważnego tematu (ale nie zbanalizowanie go), wspaniałe dialogi i nie traktowanie widza jak potencjalnego zjadacza popcornu, a więc pozostawienie mu dużego pola na myślenie i odbiór indywidualny. A tego wszystkiego gwarancję daje ów obraz. Hmm... teoretycznie brzmi jak frazes z reklamy... ale, z drugiej strony... w przypadku ilu współczesnych obrazów będzie on prawdziwy? ""Podziemny krąg"" można nazwać filmem kultowym i idealnym. Ja nie znalazłam w nim czegoś, co byłoby zbędne."
Chłopcy z ferajny,"8,24",Dramat / Gangsterski,"Martin Scorsese najlepsze efekty osiągał, prezentując bez upiększeń życie gangsterów. W ""Chłopcach z ferajny"" możemy odnaleźć niemal wszystkie elementy typowe dla jego twórczości. Mamy więc przemoc i brutalność, nieszablonowe postaci i znakomicie prowadzonych aktorów, dynamiczną narrację i demitologizację obrazu gangsterów, który zaprezentował choćby Coppola w ""Ojcu chrzestnym"". Światem tym rządzą łatwo i szybko zarobione pieniądze, bezwzględność, zdrada i nagminne morderstwa. Jest to obraz bardzo prawdziwy, gdyż reżyser wychował się w podobnych warunkach i tylko miłość do filmu (oraz talent) pozwoliła mu się z niego wyrwać. Głównym bohaterem jest Henry Hill (Ray Liotta), który na początku filmu mówi: ""Jak daleko sięgam pamięcią, zawsze chciałem być gangsterem"". Jego słowa zostają skonfrontowane z wyjątkowo brutalnym morderstwem i ogromną dawką przemocy. Czy aby na pewno o tym marzył? Okazuje się jednak, że to, co widza razi, dla bohaterów filmu jest czyś codziennym, naturalnym. Jest to tylko sposób wzbudzania szacunku, zdobycia łatwych pieniędzy i utrzymania władzy, a to wszystko jest z kolei celem, który stara się osiągnąć bohater. W tym działaniu towarzyszy mu dwóch przyjaciół - Tommy DeVito (Joe Pesci) i James Conway (Robert De Niro). Obserwujemy więc wyboistą drogę Henry'ego przez wszystkie szczeble przestępczej hierarchii, począwszy od budowania zaufania u bossów i pracy na parkingu, poprzez wykonywanie prostych zleceń, a skończywszy na udziale w największych rabunkach. W takim świecie nie ma oczywiście szczęśliwych zakończeń, przyłapanie przez policję jest tylko kwestią czasu. Liczy się więc głównie to, jak długo postaci pozostają nieuchwytne, jak długo udaje im się uniknąć kary. Już przy pierwszym kontakcie z filmem uderza bardzo dynamiczna narracja, pewnie i zdecydowanie prowadzona przez reżysera. Mimo widowiskowości i wystawności niektórych scen, zdecydowanie pozostaje on autorem kina, wiernym problemom poruszanym w pierwszych filmach. Scorsese z pełną świadomością stosuje takie środki filmowego wyrazu, jak retrospekcje, głos zza kadru czy stop-klatki. Nie odwracają one uwagi od dylematów i problemów, a jedynie uzupełniają przemyślaną wizję reżysera, na którą składają się barwne obserwacje i szczegółowe portrety gangsterskiego światka. Od początku do końca istotny jest realizm. W wizję reżysera brawurowo wpisują się aktorzy. Każdy z nich tworzy zadowalający, pełnokrwisty portret i przyczynia się do całościowego, przekrojowego portretu całej społeczności. Liotta tworzy najlepszą kreację w karierze i w niczym nie ustępuje bardziej uzdolnionym partnerom. De Niro z jednej strony buduje postać bardziej wyciszoną niż to ma w zwyczaju, ale jak już ""wybucha"", to ze zdwojoną siłą. Tak się dzieje, gdy dowiaduje się o śmierci Tommy'ego. Demoluje wówczas budkę telefoniczną, a na twarzy bezwzględnego twardziela można dojrzeć autentyczny smutek i bezradność. Pesci za swoją rolę zgarnął w pełni zasłużonego Oscara, gdyż niemal ukradł film pozostałym aktorom. Nie da się jednak ukryć, że miał najwięcej do zaprezentowania. Jego bohater jest przesiąknięty przemocą, której daje upust zarówno w czynach, jak i w słowach. W pamięć zapadają również inne, znakomite role: Lorraine Bracco (jako zdesperowanej żony gangstera) i Paula Sorvino (jako mającego pieczę nad całą działalnością bossa). Warto jeszcze wspomnieć o pojawiającym się w epizodzie Samuelu L. Jacksonie, będącemu dopiero u progu wielkiej kariery. Cała ekipa aktorów zasługuje na wielkie słowa uznania i niesłabnący entuzjazm. ""Chłopcy z ferajny"" są dziełem silnie absorbującym uwagę widza i mocno zapadającym w pamięć. Dynamiczna, nowatorska reżyseria, wpleciona w narrację muzyka, brawurowe aktorstwo i niemal dokumentalne przedstawienie realiów przestępczego świata składają się na ten genialny obraz. Warto zafundować sobie jego lekturę, zwłaszcza, jeśli uwierzyliśmy w idealizację postaci gangstera, której dokonał Coppola w innym arcydziele kina gangsterskiego, ""Ojcu chrzestnym""."
Pianista,"8,23",Biograficzny / Dramat / Wojenny,"Kiedy Roman Polański bierze się za zrobienie filmu, to na pewno musi z tego wyjść coś naprawdę mocnego. Tak też jest w przypadku ""Pianisty"". Gdy pierwszy raz usłyszałem o tym filmie, pomyślałem, że jest to kolejny obraz tragedii wojennych, holocaustu, trochę oklepany temat, ale ze względu na twórców pewnie warto wybrać się do kina. Po obejrzeniu jedno wiem na pewno − może i temat jest oklepany, ale trio: Polański, Edelman i Kilar, dodając do tego znakomitych aktorów zarówno polskich (Pieczyński, Zieliński, Małaszyński, Ostaszewska), jak i zagranicznych (Brody, Kretschmann, Lipman), stworzyli kolejny film, który wszedł do klasyki kina i jest obowiązkowy do obejrzenia dla każdego dorosłego widza, niezależnie od preferencji filmowych. Jest to pokrótce historia genialnego artysty-pianisty żydowskiego pochodzenia, mieszkającego w Warszawie, którego dorosły okres życia i twórczości przypadł na okres II wojny światowej. Zderzenie delikatnej duszy artysty, w wykonaniu Adriena Brody'ego, z brutalną rzeczywistością okupowanej Warszawy. Czy tak znakomity talent ma szansę przetrwać piekło wojennej zawieruchy? Jakie piętno wojna wyciska na umyśle tak delikatnym? W filmie od samego początku zaskakuje dbałość o szczegóły w przedstawianiu wszelkich realiów z okresu okupacji. Realizm scen i postaci jest naprawdę uderzająco perfekcyjny, wręcz namacalny. Kostiumy i charakteryzacja są dopracowane tak doskonale, że widz, oglądając film, niekiedy nawet tego nie zauważa, pozwala pochłonąć się głównej akcji filmu do samego zakończenia. Opowieść o tym, w jaki sposób wojna wpływa na zachowanie i charakter człowieka-artysty stykającego się na co dzień z brutalnością i przemocą, zmuszonego do ciężkiej i wyniszczającej pracy fizycznej, chwyta każdego widza za serce, doprowadzając do łez i śmiechu na przemian. Obraz skrajnych zachowań ludzkich w czasie okupacji, niekiedy wyzucia z wszelkich uczuć ludzkich, zasad współżycia, jest naprawdę wstrząsający. Mimo wszystko wyłania się także obraz współczucia i heroicznej pomocy najbardziej potrzebującym, czyli Żydom skazanym na celowe i przemyślane wyniszczenie, oraz ratowania ich życia kosztem własnego istnienia. Twórcy filmu doskonale zadbali również o prawdę historyczną, bez przesadnego patosu i wyolbrzymiania. Jest ona jakby wtopiona w główną akcję filmu i stanowi dla niego doskonałe tło. Niewątpliwym atutem jest wspaniała muzyka, stanowiąca zarówno jeszcze jedno tło dla filmu jak i element pierwszoplanowy, szczególnie w końcowych fragmentach filmu. To właśnie muzyka sprawia, że nawet najwięksi twardziele ukradkiem obcierają łzy wzruszenia w czasie oglądania filmu i powiem szczerze, wcale się z tym nie kryli. Odniosłem też wrażenie, że film był poniekąd sprawdzianem dla plejady polskich aktorów, którzy potwierdzili w całej rozciągłości swoją wysoką klasę. To również jest ich zasługa, że film jest niejako bardziej ""nasz, swojski"" i tym chętniej się go ogląda. Obraz filmu może czasem do złudzenia przypominać ""Listę Schindlera"" w swoim dramatyzmie, przedstawianiu postaci i sytuacji. Według mnie mamy jednak istotną różnicę: w ""Liście Schindlera"" bohater jest wieloosobowy, tu z kolei skupiono się na jednostce i otrzymaniu spotęgowanego dramatu ludzkiego. Osobiście nie znam osoby, której film nie podobał się. Może to dziwne, ale w tego rodzaju produkcjach tak bywa, że po seansie wszyscy wychodzą w milczeniu, a dyskusje rozpoczynają się dopiero po pewnym czasie. Myślę, że dowodzi to głębokiego przeżycia, do którego zmusza także ten obraz, co jest niewątpliwym atutem. Jestem też przekonany, że między innymi taki był właśnie zamysł twórców ""Pianisty""."
Joker,"8,23",Dramat / Kryminał / Psychologiczny,"Jakiś czas temu wytwórnia Warner Bros odpowiedzialna za uniwersum DC zorientowała się, że pod względem tworzenia kinowej franczyzy, nie jest w stanie dogonić disnejowskiego MCU. Oczywiście nie poniechano kontynuowania DCEU, ale pojawił się też pomysł wykreowania tzw. origin story, czyli osobnych filmów niepowiązanych z żadną filmową serią. Jeśli kolejne projekty mają być na poziomie tegorocznego zwycięzcy festiwalu filmowego w Wenecji, to już zacieram ręce, bo ""Joker"" Todda Phillipsa to nie tylko najdojrzalsze podejście do konwencji kina superbohaterskiego od czasu ""Niezniszczalnego"", ale także jeden z najlepszych komiksowych filmów wszech czasów... o ile nie najlepszy.  Arthur Fleck (Joaquin Phoenix) to życiowy nieudacznik, który wciąż mieszka z matką Penny (Frances Conroy). Pomimo ogromu nieszczęść, jakie go spotkały, jego marzeniem jest niesienie radości innym, gdyż od dziecka marzy o karierze estradowego komika, inspirując się popularnym telewizyjnym showmanem Murrayem Franklinem (Robert De Niro). Niestety kolejne próby wybicia się i zdobycia uznania widzów okazują się jałowe, a Arthur zostaje napadnięty i pobity. Nie umiejąc odnaleźć się w realiach brutalnego świata, Arthur zagłębia się w depresji i zaczyna tracić kontakt z rzeczywistością...       Joaquin Phoenix  Warner Bros. Entertainment Inc.  Kiedy studio wypuściło do sieci drugi zwiastun ""Jokera"" pod filmem pojawił się komentarz porównujący obraz Phillipsa z filmem Burtona. Twórca ""Ed Wooda"", aby wykreować, postać szalonego Jokera wrzucił go do kwasu, a Phillips wrzucił go do... społeczeństwa. Właściwie to zdanie idealnie podsumowuje cały film. Nie doświadczymy tutaj kosmicznych kataklizmów, latających kobiet czy przekoksowanych herosów umiejących zniszczyć pół planety jednym skinieniem palca. Twórcy obiecali nam połączenie mrocznego thrillera psychologicznego z klimatem starych filmów Scorsese (producent filmu) i choć raz filmowe obietnice okazały się poparte czynami.  Skoro jestem już przy twórczości Martina Scorsese to momentami aż trudno uwierzyć, że to nie on wyreżyserował ""Jokera"" i nie chodzi tu tylko o niespotykanie wysoki poziom artystyczny, ale o trafne balansowanie pomiędzy smrodem wielkomiejskiej dżungli a uchwyceniem istoty postaci Jokera. Postać wykreowana przez Phoenixa wygląda jak dziecko Travisa Bickle'a (""Taksówkarz"") i Harley Quinn, które było wychowywane przez Ruperta Pupkina (""Król komedii""). Obecność w obsadzie Roberta De Niro wydaje się więc uzasadniona, bo w pewnym sensie to on jest dla tytułowego bohatera jednym z punktów zapalnych dla błazeńskiej ""metamorfozy"". W roli Phoenixa jest też coś z Alexa DeLarge’a (""Mechaniczna pomarańcza"") i Gwynplaine'a (""Człowiek, który się śmieje""), który przecież zainspirował komiksowych twórców do wymyślenia postaci księcia zbrodni Gotham. Gdyby nie fakt, że Joaquin Phoenix jest tak nielubiany, przez członków Akademii za swoje zamiłowanie do niepoprawności politycznej to dostałby za swoją kreację Oscara, ale czy tak się stanie? Zobaczymy…       Joaquin Phoenix  Warner Bros. Entertainment Inc.Niko Tavernise  Największym zaskoczeniem filmu nie jest jednak nikt z obsady, a osoba reżysera. Todd Phillips to znany i lubiany twórca komedii imprezowych, który równo dekadę temu rozśmieszył miliony widzów swoim kultowym już ""Kac Vegas"". Podobnie jak Peter Farrelly przed rokiem jemu też zmiana repertuaru na bardziej ambitne kino wyszła na dobre, bo ""Joker"" to jego opus magnum, które przebić będzie niezwykle ciężko. W przeciwieństwie do obrazów, gloryfikujących lata osiemdziesiąte, Phillips zabiera nas w podróż do Gotham tamtych lat, które wypełnione jest cwaniakami, złodziejami, prostytutkami, a wszystko to w przygnębiającej scenerii obskurnej wielkomiejskiej dżungli. Gotham, które tutaj zobaczymy, nie ma za wiele wspólnego ze światem wykreowanym przez Burtona czy Schumachera. Bliżej mu do realizmu Nolana, ale ""Joker"" jest bardziej klaustrofobiczny z domieszką postmodernistycznego brudu, idealnie komponując się z szalonym grymasem i śmiechem Flecka.  Tytułowemu bohaterowi wcale nie przeszkadza nieobecność Rycerza Gotham, bo dzięki temu ""Joker"" jest filmem surowym i dojrzalszym, za to z doskonale zagranymi i poprowadzonymi wątkami. Miejmy nadzieję, że widzowie docenią tę wizję, równie mocno, jak jury w Wenecji, a może to skłoni następnych filmowców do realizacji ambitniejszych projektów, gdyż ""Joker"" to nie tylko początek nowej jakości w kinie, ale przede wszystkim udowodnienie, że w erze powtarzalności wciąż można stworzyć coś świeżego i wyjątkowego."
Piękny umysł,"8,22",Biograficzny / Dramat,"Trudno wyobrazić sobie człowieka, który życie postrzega tylko poprzez cyfry i liczby, równania, zadania matematyczne, algorytmy i określoną liczbę zdarzeń przypadkowych. Trudno wyobrazić sobie człowieka, który podporządkowuje się grze zdarzeń losowych, a w jego umyśle zamiast słów, uczuć i pragnień dominują cyfry. Wciąż słyszy ich muzykę, ich zdumiewającą moc. Za wszelką cenę pragnie opracować teorię, która wyniesie go na piedestały matki nauk, matematyki. ""Piękny umysł"" to niesamowita, pełna siły podróż w zakątki ludzkiego rozumu i ludzkich możliwości, a jednocześnie historia Johna Nasha, matematyka nagrodzonego w 1994 roku Nagrodą Nobla w dziedzinie nauk ekonomicznych za 'pionierską analizę równowagi w teorii gier konkurencyjnych'. Nie byłoby w tym wszystkim nic nadzwyczajnego, gdyby nie fakt, że John Nash przez kilkadziesiąt lat zmagał się z, jakże trudną do wyleczenia, schizofrenią paranoidalną. Ale, o ile to historia wyjątkowa jak człowiek, który stał się jej kanwą, o tyle jest ona również wszechobecna jak wszechobecne jest jej przesłanie w życiu każdego człowieka. Postać naukowca wykreował w sposób umiejętny i bardzo sugestywny Russell Crowe, wkładając w tą rolę tak wiele pasji i własnych uczuć. Wielką sztuką jest oddanie czterdziestu lat życia w ciągu dwóch godzin filmu, jednak Crowe z pomocą sztabu ludzi, a także partnerującej mu w roli żony Alicji, Jennifer Connelly, udowodnił, że to, co niemożliwe, jest realne i wykonalne. To właśnie wielki wkład Alicji sprawił, że John Nash poradził sobie z tą chorobą, zwalczył ją, umiał nad nią zapanować. To również wielka miłość wyobcowanego naukowca i pięknej studentki sprawiła, że zmaganie się z tą chorobą było możliwe dzięki wzajemnej sile i potędze uczuć, które dla Nasha przekładały się, co może zabrzmi śmiesznie, na czysto matematyczne pojęcia. James Horner, twórca niezapomnianej muzyki do ""Titanica"", tym razem spowodował, że oglądając film jesteśmy w stanie usłyszeć grę cyfr, ich śpiew, szelest milionów cyfr krążących po umyśle Nasha. Muzykę, która pozwala zrozumieć geniusz tego skromnego i prostego człowieka zagubionego gdzieś na starcie, człowieka, który, zmagając się z przeciwnościami losu, jest w efekcie szczęśliwym mężem i ojcem, a w końcu zostaje laureatem najwyższej i najbardziej okazałej spośród nagród."
Django,"8,21",Western,"Był żydowski oddział masakrujący nazistów, przyszła pora na afroamerykańską odyseję na Dzikim Zachodzie. Tak jak w przypadku ""Bękartów wojny"", tak i tym razem inspiracji poszukał Tarantino u Włochów. Jego ""Django"" to hołd dla spaghetti westernów: tytuł (oraz piosenka tytułowa) zaczerpnięte zostały z obrazu Sergio Corbucciego, cała reszta to już fantazja twórcy ""Pulp Fiction"", napędzana inspiracjami klasyką gatunku.  Fabuła oryginalnego obrazu z 1966 roku garściami czerpała ze ""Straży przybocznej"" Kurosawy. Tarantino postawił jednak na typowe kino zemsty, zastępując tajemniczego przybysza z trumną zamiast bagażu czarnoskórym niewolnikiem poszukującym swej ukochanej. W podróży towarzyszy bohaterowi dr King Schultz, dawniej dentysta, obecnie łowca nagród. Doktor uczyni Django swym wspólnikiem i pomoże mu wyrównać rachunki z białymi.  Bardziej szczegółowe zagłębianie się w fabułę jest w przypadku tejże produkcji bezcelowe. Przede wszystkim dlatego, że jak to u Tarantino – wszystko to już ""gdzieś było"", wszystko jest cytatem, parafrazą, a tym, co czyni seans naprawdę ciekawym są ""smaczki"". Sceny, linie dialogowe, postaci – wszystko jest tu ""po staremu"", wszystko rozgrywa się nadal w ramach tarantinowskiego uniwersum. Przebieg akcji raczej trudno tu uznać za skomplikowany, sprowadza się on z grubsza rzecz biorąc do sprawdzonego schematu: scena dialogowa – krwawa jatka – dialog – jatka. Ale autor ""Kill Billa"" na materii filmowej i dostarczaniu rozrywki zna się jak mało kto – u niego po prostu nie ma miejsca na nudę czy rutynę.  Po tym bałwochwalczym wstępie czas jednak na porcję dziegciu. Otóż skłamałbym pisząc, że ""Django"" mógłby stawać w równe szranki z wcześniejszymi obrazami reżysera. Jak na ""samoświadome"" dzieło, którym, jak rozumiem, film miał być, zbyt wiele tu nonszalancji. Niestety, jest to nonszalancja w złym tego słowa znaczeniu. Niektóre sceny są zwyczajnie niepotrzebne i nie chodzi tu bynajmniej o to, że powodują dłużyzny – czasami odnosi się po prostu wrażenie, że oto pojawia się przed nami zalążek nowego wątku, który jednakże nie zostaje rozwinięty. Winić za to można po części decyzję samego twórcy, który mając (ponoć) materiału na dwa pełnometrażowe filmy, postanowił mimo wszystko zamknąć całość w ramach jednego seansu. Przyjemnie pomyśleć, że być może czeka nas w przyszłości rozszerzona wersja, niemniej pachnie mi to brakiem samodyscypliny, kiedy poszczególne elementy układanki nic tak naprawdę do niej nie wnoszą. Zdecydowanie także przesadził tym razem nasz genialny samouk ze... zwolnionym tempem. W miarę rozwoju fabuły spowolnione ujęcia zaczynają się pojawiać coraz częściej, jednak efekt tego zabiegu trudno uznać za efektowny czy stylistycznie powabny.  Nie zawodzi za to na pewno w ""Django"" aktorstwo. Waltz, który w ""Bękartach"" zachwycał jako Hans Landa, znów kradnie show swym kolegom po fachu. Przez większość czasu jest na równi groteskowy, co ujmujący, tworząc postać dość niejednoznaczną, ale na pewno przyciągającą uwagę widza bez reszty. Nic dziwnego, że w jego towarzystwie blado (sic!) wypada wcielający się w głównego bohatera Jamie Foxx. Miłym zaskoczeniem była dla mnie rola DiCaprio, który od paru ładnych lat konsekwentnie odcina się od swego niegdysiejszego wizerunku - tutaj gra niejakiego Calvina Candy'ego, dandysowatego dziedzica majątku plantatorów. U jego boku mamy jeszcze Samuela L. Jacksona ucharakteryzowanego na siedemdziesięcioletniego starca. Ten z kolei z pewnością bawił się na planie wyśmienicie, co daje się odczuć w jego kreacji i co też udziela się widzowi. W ramach przystawek znajdziemy również parę soczystych epizodów (choć osobiście liczyłem na więcej), w tym siwego Dona ""Big Daddy"" Johnsona.  Jest w tej popkulturowej rozprawce na temat niewolnictwa widoczna miłość do kina, ta sama, za pomocą której Quentin już nie raz porwał widownię. Jest humor, lekkość, niezawodne tempo i dialogi, których słuchanie to czysta wręcz przyjemność. Mimo wszystko trudno mi pozbyć się wrażenia, że wraz z ""Django"" jego twórca zaczyna powoli ""osiadać na laurach"". Wiemy, że kocha kino klasy B, a na kontemplowaniu włoskiej produkcji filmowej spędził zapewne więcej czasu niż papież na rozmowie z Bogiem. Instynkt jednak nie jest nieomylny, a Tarantino, choć wciąż potrafi zachwycić widza, tym razem zaliczył także kilka drobnych potknięć. Może jednak dywagacje na temat zbrodni historii i rasizmu należałoby pozostawić Spike'owi Lee. On zdaje się wyrocznią w tychże kwestiach..."
Incepcja,"8,21",Surrealistyczny / Thriller / Sci-Fi,"""Incepcja"" niewątpliwie jest jednym z najbardziej oczekiwanych filmów roku. Pierwsze pojawiające się w mediach informacje na temat jej fabuły wskazywały na to, że będzie to psychologiczny thriller, którego akcja będzie się rozgrywać w snach głównych bohaterów. Brzmiało obiecująco, tym bardziej że Christopher Nolan już kilka razy pokazał, że bardzo dobrze mu wychodzi kręcenie tego typu filmów (tj. thrillerów psychologicznych), o czym świadczyć może ""Memento"" czy ""Prestiż"". Niemniej jednak trochę się zdziwiłem, gdy reżyser w jednym z wywiadów zapowiedział, że ""Incepcję"" gatunkowo będzie można zaklasyfikować do tzw. heist movies, czyli filmów opowiadających o grupie ludzi obmyślających zazwyczaj dość szczegółowy i zagmatwany plan kradzieży (""Ocean's Eleven"", ""Angielska robota"", ""The Ladykillers"" czy rodzimy ""Vabank""). Po prostu ciężko mi było intuicyjnie skojarzyć te dwa gatunki i miałem wrażenie, że może się to źle skończyć...  Dom Cobb (Leonardo DiCaprio) jest dość nietypowym oszustem. Otóż specjalizuje się on w wykradaniu idei z umysłów śniących ludzi. Jako że nie jest to zbyt legalne zajęcie, nad Domem wisi nakaz aresztowania. Bohater dostaje jednak szansę wyczyszczenia sobie kartoteki. Tajemniczy Saito (Ken Watanabe) oferuje mu kryminalną tabula rasę w zamian za wykonanie ostatniego zlecenia. Będzie ono jednak znacznie trudniejsze od dotychczasowych zadań Cobba, gdyż nie będzie polegało na wykradnięciu idei, ale na umieszczeniu jej w umyśle pewnego biznesmena...  Nolan osobiście napisał scenariusze do prawie wszystkich swoich filmów (wyjątkiem jest ""Bezsenność"", nota bene jego najsłabsze dzieło). O ile ""Batman - Początek"" i ""Mroczny rycerz"" są bardzo dobrymi adaptacjami komiksu, o tyle ""Memento"", ""Prestiż"" i ""Incepcja"" to świetne, nowatorskie historie. Ten powiew fabularnej świeżości cieszy niezmiernie w czasach, w których kino mainstreamowe zalewa nas niezliczoną ilością sequeli, prequeli, remake'ów, rebootów i spin-offów. Jednak można w tych - z pozoru całkowicie różnych -  historiach znaleźć wspólny mianownik, którym jest polemika na temat różnicy pomiędzy rzeczywistością, a jej postrzeganiem przez bohaterów. W telegraficznym skrócie: cierpiący na zanik pamięci krótkotrwałej bohater ""Memento"" musi wykreować własną rzeczywistość, dzięki której będzie w stanie tak poruszać się w prawdziwym świecie, by zrealizować plan zemsty na mordercy swojej żony; dwaj konkurujący ze sobą iluzjoniści z ""Prestiżu"" w obsesyjnym dążeniu do stworzenia doskonałego magicznego triku zacierają granicę między prawdą, a fikcją, zarówno w życiu zawodowym, jak i prywatnym; ba, nawet końcowy dialog między Batmanem i komisarzem Gordonem w ""Mrocznym rycerzu"" to łagodna filozoficzna dysputa na temat wyboru pomiędzy niewygodną prawdą, a kłamstwem które może przynieść duże społeczne korzyści. Jak do tego wszystkiego ma się ""Incepcja""? Otóż tutaj Nolan osiągnął twórcze apogeum na polu relacji prawda-fikcja. Specyfika pracy Doma Cobba wręcz spycha go na skraj szaleństwa, bohaterowi coraz trudniej jest odróżnić prawdziwe życie od snu, a przede wszystkim zdecydować w którym z tych światów woli żyć.  Cała konstrukcja fabularna filmu opiera się na koncepcji świadomego podróżowania po snach. Wątek ten sam w sobie nie jest niczym nowym (wystarczy chociażby wspomnieć ""Celę"" z Jennifer Lopez), ale na pewno w ""Incepcji"" został najbardziej rozbudowany. W związku z tym pierwsza połowa filmu jest skupiona na teoretycznym wprowadzeniu bohaterki granej przez Ellen Page (a wraz z nią również i widza) w koncepcję podróży po snach i jej głównych aspektów. Pojawia się tutaj jeden z nielicznych mankamentów dzieła Nolana. Otóż wszystko jest przedstawione łopatologicznie, a nawet najbardziej oczywiste fakty zawsze są wypowiedziane przez któregoś z bohaterów. Zgadzam się z tym, że zawiła fabuła wymusza konieczność wytłumaczenia wielu faktów, ale momentami obraża to inteligencję widza (a szkoda, bo Nolanowi udało się tego uniknąć chociażby w nie mniej skomplikowanym ""Prestiżu"").  We wstępie napisałem, że miałem obawy co do połączenia psychologicznego thrillera z heist movie. Na szczęście okazało się, że Nolan, łącząc te gatunki, wygenerował całkowicie nową jakość w kinie rozrywkowym. Jeszcze nigdy nie znalazłem się w sytuacji, w której podczas oglądania filmu akcji musiałem się porządnie skupić, aby nadążyć za fabułą. Film obfituje w pościgi i strzelaniny, ale momentami wszystko to dzieje się na tylu płaszczyznach, że może wprawić widza w niemały zawrót głowy. Wszystko dzieje się tak szybko, że pewne nieliczne fabularne nielogiczności jest się w stanie zauważyć dopiero jakiś czas po seansie. A i tak ostatecznie można zrzucić je na karb surrealistycznej stylistyki filmu.  Christopher Nolan już nic nikomu udowadniać nie musi. Stwierdzenie, że jest jednym z najwybitniejszych współczesnych hollywoodzkich reżyserów już jakiś czas temu stało się faktem. Jego filmy trafiają do masowej publiczności, a przy tym są inteligentne, zawsze poruszają ciekawe tematy i przede wszystkim są naprawdę świeże i nowatorskie. ""Incepcja"" jest kolejnym potwierdzeniem tego faktu."
Milczenie owiec,"8,21",Thriller,"""Milczenie owiec"" Thomasa Harrisa powszechnie uznano za jeden z najwybitniejszych thrillerów psychologicznych końca XX wieku. Można sobie wyobrazić, że przeniesienie tak uznanej powieści na ekran stanowiło dla filmowców nie lada wyzwanie. Dlaczego? Choćby z obawy przed kompromitacją z powodu nieudanej ekranizacji doskonałej książki. Na szczęście twórcy udowodnili, że można stworzyć wspaniałe kino, jeśli tylko scenarzyści, reżyserzy, aktorzy i realizatorzy zechcą wspiąć się na wyżyny swoich umiejętności. Tak więc film Jonathana Demme'a stanowi doskonały przykład filmu Wielkiego.  Na środkowym zachodzie Stanów Zjednoczonych grasuje psychopata znany jako ""Buffalo Bill"", który porywa i morduje młode kobiety. FBI, w obliczu rosnącej bezradności i kolejnej uprowadzonej ofiary, wysyła młodą, utalentowaną agentkę, Clarice Starling, na wywiad z osadzonym w więzieniu dla obłąkanych byłym psychiatrą, doktorem Hannibalem Lecterem. Doktor Lecter obdarzony jest genialnym umysłem, ale to również morderca i kanibal. Decyduje się pomóc młodej agentce, jeśli tylko ona zechce podzielić się z nim sekretami jej własnej przeszłości. Starling zaczyna grać w niebezpieczną grę z czasem, Lecterem i samą sobą.  ""Milczenie owiec"" zdobyło w 1992 roku pięć najważniejszych Oscarów, ustawiając się na równi z tak wspaniałymi filmami jak ""Ich noce"" Franka Capry oraz ""Lot nad kukułczym gniazdem"" Milosa Formana. Dzięki nagrodom za najlepszy film, reżyserię, scenariusz oraz dla odtwórców głównych ról obraz Jonathana Demme'a wszedł do grona najlepszych filmów w historii kina. Ale jak to się stało, że mało oryginalny, konwencjonalnie nakręcony obraz zyskał takie uznanie? Odpowiedź wydaje się oczywista dla każdego, kto oglądał i kogo zauroczył ten film: dzięki swojej niezwykłości i dopracowaniu. Ktoś powie, że taka replika trąci banałem, ja mu odpowiem - ""Milczenie owiec"" jest ponadprzeciętne i jedyne w swoim rodzaju.  Świadczyć o tym może jedna z nagród Akademii Filmowej - dla najlepszego aktora. Anthony Hopkins, który wcielił się w postać doktora Hannibala Lectera, spędza na ekranie mniej niż dwadzieścia minut. Kreacja, jaką tworzy, jest jednakże brawurowa. Za każdym razem, gdy demoniczna twarz genialnego psychiatry pojawia się w kadrze, przeszywający wzrok zniewala i obezwładnia, a stalowy głos przenika do podświadomości widza. Hopkins autentycznie kradnie film, skupia na sobie uwagę w sposób absolutny. Jego umiejętność zakpienia sobie z bólu matki, której porwano córkę, zadrwienia z traumy, jaką przeżyła w młodości młoda agentka FBI, czy nawet subtelna ironia z łajdakowatego opiekuna Chiltona (Anthony Heald) fascynuje widza do tego stopnia, że z przerażeniem może sobie uświadomić, jak bardzo urzekające jest zło w Lecterze. Odnosi się wrażenie, że bez brytyjskiego aktora film byłby jedynie dobry - z nim jest natomiast genialny niczym umysł doktora Lectera.  Dwadzieścia minut to jednak niewiele, a film wciąż ogląda się z zachwytem. Ogromna w tym zasługa Jodie Foster, która jako Clarice Starling dzielnie dotrzymuje kroku Hopkinsowi. Foster dała się poznać jako wspaniała aktorka w ""Taksówkarzu"" i ""Oskarżonych"", ale w ""Milczeniu owiec"" zagrała bez wątpienia rolę swojego życia. Jest kobietą silną, nie brakuje jej odwagi, mogłaby z łatwością obezwładnić o wiele potężniejszego od siebie mężczyznę, a jednak sprawia wrażenie bezbronnej. Pracuje w męskim świecie i wszędzie tam, dokąd się uda, zawsze staje się zdominowana. Niemal ciągle szepce, uśmiecha się jedynie nerwowo. Sprawia wrażenie, jakby żyła w matni strachu. Genialność aktorki sprawia, że widzowie zaczynają się z postacią Foster identyfikować, utożsamiać ze zwyczajnością dziewczyny z prowincji. Przez to jej strach spływa na publiczność. Ten prosty, ale jakże wspaniały zabieg umożliwił reżyserowi stworzenie niezwykle emocjonującego filmu, którego suspens z powodzeniem dorównuje hitchcockowskiemu.  To, co również potwierdza wielkość Foster w kreacji Clarice Starling, to to, że potrafiła ona udźwignąć brzemię roli swego rodzaju ""wybranki"". Jack Crawford (Scott Glenn), szef Clarice z FBI, właśnie ją wybrał do złożenia wizyty doktorowi Lecterowi. Sam Lecter zaś szybko i bezbłędnie rozszyfrował jej przeszłość i prawdziwe motywy pracy jako agentki, w efekcie pomagając jej w trudnym śledztwie. Ich skomplikowana relacja, doskonale przedstawiona w scenach dialogowych, jest siłą napędową filmu Demme'a. Psychologiczna gra, w którą Lecter bawi się z Clarice i jednocześnie z widzem, przeraża dużo bardziej niż na przykład potwory Wesa Cravena czy George'a Romero.  Jedyną słabością ""Milczenia owiec"" wydaje się postać tego, który w domyśle miał wzbudzać trwogę, czyli ""Buffalo Billa"" (Ted Levine). Jest to chory, przyprawiający o dreszcz z obrzydzenia osobnik, ale jednocześnie tchórz, leczący swoją nienormalność przez zabójstwa młodych dziewcząt. Nie przeraża on jednak w taki sposób, jak czyni to doktor Lecter. Hannibal posiada bowiem niesamowitą charyzmę - nie potrzebuje czynów, wystarczają mu słowa, by wzbudzić trwogę. Gdy dochodzi z jego strony do czynów, bojaźń opanowuje nie tylko umysł widza, ale powoduje ciarki na całym ciele. Broń w postaci kanibalizmu czyni z niego mordercę kompletnego i doskonałego. Tego brakuje postaci Billa.  Ted Tally wykonał doskonałą pracę, upychając trudną, wielowarstwową powieść Thomasa Harrisa w ramy dwugodzinnego filmu. Akcja poprowadzona jest logicznie, wątki łączą się ze sobą bez najmniejszych zgrzytów, a soczyste dialogi stanowią ucztę dla ucha. Niepokojąca, charakterystyczna muzyka Howarda Shore'a oraz precyzyjne zdjęcia Taka Fujimoto połączone z świetnym montażem dopełniają obrazu niezwykle udanej produkcji. Oczywiście można się doszukiwać niuansów, które mogłyby zostać jeszcze lepiej dopracowane (na przykład postać Jacka Crawforda, który przeżywa na kartach książki Harrisa prawdziwy dramat rodzinny, jednocześnie walcząc z doktorem Lecterem; w filmie ten bohater traci wiele na głębi i wielowarstwowości pierwowzoru), ale szczególarstwo wydaje się zbędne przy i tak znamienitym arcydziele.  Moja recenzja ""Milczenia owiec"" stała się niemal peanem na cześć twórców filmu. Jest to jednak fenomen, który na stałe wpisał się do historii kinematografii, i który zasługuje na wszelkie słowa pochwały. Film Demme'a jest klasycznym, wzorcowym przykładem thrillera psychologicznego, który mrozi krew w żyłach i trzyma w napięciu do ostatniej minuty. Doskonałe kreacje aktorskie, świetna reżyseria i scenariusz oraz ponura, przejmująca atmosfera tworzą z niego dzieło ponadczasowe. ""Polecam"" to za mało do rekomendacji tak wybitnego filmu - to pozycja obowiązkowa dla każdego kinomana."
Król Lew,"8,21",Animacja / Familijny,"""Król Lew"" to niezaprzeczalny lider wśród bajek i baśni. Produkcja opowiadająca ponadczasową opowieść, przedstawiająca najważniejsze wartości oraz ideały dla każdego człowieka, na której wychowało się niejedno dziecko i która łączy pokolenia. Historia Simby wzruszyła cały świat oraz zapadła w pamięć większości widzom. Doczekała się dwóch sequeli, spin-offów, jak również własnych zabawek. Nic w tym dziwnego, skoro po upływie bez mała dwóch dekad, po ponownym wejściu do kin, ściąga nie mniejsze grono ludzi niż podczas premiery, a zainteresowanie produkcją nic a nic nie osłabło. Z biegiem lat animacja staje się coraz lepsza.  ""Król Lew"" zaczyna się od narodzin lwiątka imieniem Simba. Wraz z naszym małym bohaterem bierzemy udział w uroczystości namaszczenia protagonisty, po czym zwiedzamy otaczający go świat. Poznajemy rodziców Simby, dostojnego i oddanego poddanym Mufasę oraz dobrotliwą Sarabi. Ogromne królestwo ojca, jest dla bohatera źródłem nowych doświadczeń oraz przeżyć. Simba stawia pierwsze kroki w przepięknym, ale również bardzo niebezpiecznym świecie, ucząc się podstaw oraz zasad funkcjonowania królestwa. Jednak jego radość nie będzie trwać wiecznie. Dziecinna naiwność oraz kilka nieostrożnych kroków doprowadzą do ogromnej tragedii, brutalnie przerywając dzieciństwo protagonisty, który wykorzystany przez swojego krewnego oraz pozostawiony na pastwę losu, sam na własnej skórze przekona się, jak bardzo nieuczciwe i brutalne potrafi być życie.  Historię młodego króla znamy już chyba wszyscy. Jednak ilekroć się do niej wraca, ciągle potrafi dogłębnie poruszyć oraz wyciskać łzy. Scena śmierci Mufasy, bądź ta w której Simba błaga o powstanie z ziemi nieżyjącego już ojca, jest po prostu rewelacyjnie nakręcona. Chociaż to zwykła animacja, nawet teraz jako dorosły człowiek nie potrafię obojętnie przejść obok tych scen, czując rozpacz, strach, jak również dezorientację bohatera. Lecz to nie wszystko, ""Król Lew"" to obraz pełny najróżniejszych uczuć oraz emocji. Oprócz typowo łzawych i bardzo przygnębiających scen, znajdują się też takie, podczas których uśmiech nie będzie schodził nam z twarzy. Sekwencje z Timonem oraz jego kolegą Pumbą, należą do najzabawniejszych z całej produkcji. W tych kilku scenach zawarta jest niecodzienna magia, która nigdy nie słabnie.  Historia Simby tak naprawdę ukazuje nam dojrzewanie dziecka. Autorzy zgrabnie przemycają do swojej produkcji wiele ważnych i aktualnych problemów, jak również multum wartości oraz wzorców osobowych. Obserwujemy dorastanie Simby, który jest niesfornym oraz ciekawskim lwiątkiem - zupełnie jak nasze dzieci, jego relacje z ojcem Mufasą, jak również różnego rodzaju problemy, śmierć rodzica, wygnanie. Także oglądamy późniejsze dojrzewanie, zdobywanie prawdziwych przyjaciół, pierwszą miłość oraz walkę o należny mu tron. Wszystkie wypisane przeze mnie wydarzenia można odnieść do życia codziennego naszych dzieciaków. Również ukazanie rzeczywistości nie tylko z tej baśniowej strony, lecz również brutalnej, ciężkiej, trudnej czasem do zrozumienia, jest dużą zaletą obrazu. Dzięki temu ""Król Lew"" zmusza do refleksji i wyciągnięcia odpowiednich wniosków dzieci w każdym wieku. Mogę zaryzykować nawet stwierdzenie, że z tą produkcją się dorasta, inne spostrzeżenia wyciąga się w wieku nastolatka, a inne będąc już dorosłym. Tak, bajka ta adresowana jest do wszystkich, nie tylko dzieci. ""Król Lew"" po prostu ""uczy życia"".  ""Król Lew"" nie zawodzi także od strony audiowizualnej. Piękna kolorystyka oraz charakterystyczna dla tego okresu kreska, dają naprawdę rewelacyjny efekt. Szkoda, że w dzisiejszych czasach przy sporządzaniu bajek główną rolę gra komputer, a nie rysownicy. Piękne, barwne oraz zróżnicowane krajobrazy, jak również same postacie, to niewątpliwa zaleta obrazu. To samo tyczy się podkładu muzycznego. Motyw przewodni Eltona Johna przeszywa człowieka na wskroś. Utwór ""Can You Feel the Love Tonight"" to jedna z najlepszych piosenek użytych do filmu oraz ponadczasowy utwór miłosny. Do tej pory ciągle wracam do tej leciwej już nuty. Warto wspomnieć, że piosenka zarówno w oryginalnym, jak i w polskim przekładzie brzmi rewelacyjnie. To samo tyczy się ""przyjacielskiej przyśpiewki"" Timona i Pumby, ""Hakuna Matata"", która każdemu widzowi poprawi humor. Zresztą trzeba przyznać, że popisy wokalne należą do niemniej udanych aspektów filmu. Dobrze wypadają zarówno w polskim jak i oryginalnym przekładzie.  Warto wspomnieć o niedawnym transferze produkcji w 3D. Chociaż zabieg ten w moim mniemaniu był zupełnie zbędny, to został bardzo dobre wykonany. Ostatnia walka dorosłego Simby ze Skazą na Lwiej Skale wypada po prostu rewelacyjnie. Na pewno technologia 3D uatrakcyjniła obraz i zwiększyła jego widowiskowość, dzięki czemu znajdzie zwolenników również wśród fanów efektów specjalnych.  Warto odnotować świetnie wykonany polski dubbing. Jeśli według Was polski przekład jest marny oraz żałosny w większości produkcji, to powinniście jak najszybciej sięgnąć po polską wersję ""Króla Lwa"". Dubbing jest naprawdę profesjonalnie wykonany. Aktorzy zostali odpowiednio dobrani do określonych postaci, dzięki czemu przekład jest naturalny i nie razi nas sztucznością. Szczególne brawa należą się Krzysztofowi Tyńcowi, posłuchajcie Timona, a zrozumiecie, o co chodzi.  ""Król Lew"" to zdecydowanie najlepsza bajka spod wytwórni Disneya, piękna, pouczająca, pełna wartości oraz z niebanalnym przekazem. Jeśli nigdy wcześniej nie widzieliście tego filmu, to zachęcam z całego serca. Chociaż mija czas, ""Król Lew"" się nie starzeje, ciągle wywołuje emocje oraz wychowuje i bawi kolejne pokolenia dzieci. Gorąco polecam! Drugiego takiego filmu już na pewno nie będzie."
Człowiek z blizną,"8,17",Dramat / Gangsterski,"Tony Montana sam podaje się za byłego więźnia politycznego, represjonowanego przez reżim Fidela Castro. Wystarcza jednak jedno spojrzenie na jego zakazaną facjatę, by wiedzieć, że łże jak pies. Trudno mu się jednak dziwić - Tony za nic nie ma ochoty wracać na Kubę, ani do końca życia zmywać naczynia w podrzędnych barach. Ma silne poczucie wartości i wie, że tylko Ameryka jest w stanie zapewnić mu spełnienie marzeń. Wystarczy upór i pewna doza bezwzględności, aby rzucić świat do swoich stóp...  Film Briana De Palmy to zręczna trawestacja amerykańskiego mitu ""od pucybuta do milionera"". Zamiast skromnego pracusia o niezliczonych cnotach mamy tu wyrachowanego gangstera, który nie przebiera w środkach na swej drodze do celu. Tony Montana to egomaniak, bezczelny kabotyn i wyrachowany morderca w jednym. Mimo tego kibicujemy mu praktycznie przez cały czas. Jego determinacja i zaciekłość imponują, posiada również pewien kodeks honorowy, który nie pozwala nazwać go człowiekiem pozbawionym zasad. Może to właśnie ta mieszanka sprawia, że udaje mu się zajść tak daleko. Tak daleko, że w pewnym momencie rzeczywiście wydaje się, że ""świat należy do niego"". Tłem dla jego zmagań jest Miami lat 80.: barwne, pociągające, niebezpieczne. To moment największego rozkwitu kokainowego biznesu. Przepływający tonami przez Florydę biały proszek zalewa całe Stany Zjednoczone, rodząc wielkie bogactwa i wielkie tragedie. Kariery takich ludzi, jak Tony właśnie, wiążą się z wybuchem przemocy na niespotykaną dotąd skalę.  Wszystkie te znajdujące potwierdzenie w prawdziwych wydarzeniach z tamtego okresu kwestie decydują o wyjątkowej sile ""Człowieka z blizną"". Romantyczny mit spotyka tu brutalny realizm, dokładnie tak jak gwałtowny temperament bohatera miesza się z jego zdolnością do zimnej kalkulacji. Film De Palmy urzeka, bo łączy w sobie jedyny w swoim rodzaju dokument epoki sprokurowany na bieżąco z czystą fantazją. To epickie kino gangsterskie, które bije na głowę utytułowanego ""Ojca chrzestnego"" swym impetem i brakiem umiarkowania. Nie to, żebym porywał się na legendę, niemniej sądzę, że dzieło twórcy ""Carrie"" jest daleko bardziej angażujące emocjonalnie niż wystudiowany epos Coppoli. To także prawdziwy popis gry aktorskiej wcielającego się w rolę tytułową Ala Pacino. Jego Montana to wiecznie gestykulujący, nadpobudliwy (nawet jeśli nie jest akurat ""pod wpływem"") prostak, jednak aktorowi udało się mu nadać pewien rys tragiczny, który wręcz uwzniośla owa postać w naszych oczach. Kreacja-petarda, prawdopodobnie najlepsza w dorobku Pacino.  Co więcej? Może o powodującej szybsze bicie serca ścieżce dźwiękowej Giorgio Morodera (motyw przewodni!). Albo o elementach, które dobitnie dowodzą realizatorskiego geniuszu De Palmy? Kto raz widział znajdująca się tutaj osławioną scenę z piłą mechaniczną, ten zapewne nigdy już jej nie zapomni. To doskonały przykład na to, że czasem sugestia i budowanie nastroju znaczą znacznie więcej niż dosłowność. Podobnie w pamięć zapada rozpasany finał, który ilościami przelanej czerwonej farby przywodzi na myśl przeestetyzowane do granic masakry z filmów Sama Peckinpaha.  ""Człowiek z blizną"", remake klasycznego filmu Howarda Hawksa z 1932 roku, choć zrazu niedoceniony, prędko zyskał sobie prestiż i oddaną armię wielbicieli. Dla wielu - do których moja skromna osoba się zalicza - jest to bezsprzecznie najlepszy film gangsterski w historii. De Palma, wespół z Oliverem Stone'em na stanowisku scenarzysty, posiłkując się garścią faktów z prasowych kronik kryminalnych i odwiecznymi prawidłami gatunku, stworzyli dzieło kompletne. Te blisko trzy godziny spędzone przed ekranem to jedno z najwspanialszych doznań w życiu kinomana."
Gran Torino,"8,17",Dramat,"Większości ludziom, choćby nawet nie widzieli jego filmów (o ile jest to możliwe), nie trzeba chyba tłumaczyć, kim jest Clint Eastwood. Zagrał w kilkudziesięciu filmach i niewiele mniej wyreżyserował. I o ile Clint-aktor kojarzony jest raczej z gatunkiem filmu sensacyjnego, o tyle już Clint-reżyser znany jest z bardziej ambitnych dzieł, nawet oskarowych (jak choćby ""Listy z Iwo Jimy"", ""Za wszelką cenę"", ""Rzeka tajemnic"" czy ""Bird""). Najnowszym filmem stary, dobry Clint powraca jako aktor i jako reżyser. Napisałem ""stary"", bo skończy niedługo 79 lat, a dlaczego dobry - możecie się sami przekonać, oglądając ""Gran Torino"". ""Gran Torino"" to historia amerykańskiego staruszka o swojsko brzmiącym nazwisku  Kowalski. Walt Kowalski jest weteranem wojny koreańskiej, który po śmierci żony samotnie zamieszkuje w swojej starej dzielnicy. Jedynym jego zajęciem są drobne prace domowe i dbanie o samochód - tytułowy Gran Torino z 1972 r. Walt żyje samotnie, bo większość jego znajomych już się wyprowadziła lub umarła, ich miejsce zajmują emigranci z południowowschodniej Azji - Hmongowie. To ciężka próba dla starca, który zawsze mówi, to co myśli, jest opryskliwy i nie znosi obcych naruszających jego teren. Musi się zmierzyć z własnymi uprzedzeniami do nowych sąsiadów, a nie przyjdzie to łatwo, bo nastoletni sąsiad próbuje ukraść mu auto... Nowy film Clinta Eastwooda zrobił w Stanach Zjednoczonych nie mniejszą furorę, niż pozostający na medialnym świeczniku ""Ciekawy przypadek Benjamina Buttona"". Dlaczego - spytacie? Bo to po prostu bardzo dobry film. Główne postacie są  wyraziste i mimo że nieco przerysowane, od początku budzą sympatię widza. Na przykład główny bohater, który zachowuje się jak zgorzkniały, stetryczały staruch, ""nie owija słów w bawełnę"", zdaje się nienawidzić ""kolorowych"", przeklina i rzuca rasistowskie uwagi, a jednak to wszystko nie wzbudza naszego oburzenia, bo czujemy, że ten człowiek ma w głębi dobro. Genialna gra samego Eastwooda i doskonałe prowadzenie przez niego aktorów wyciąga ten film na wyżyny, jakich nikt nie spodziewał się po historii o wrednym staruszku. Świetne zdjęcia i ujęcia Toma Sterna przypominają niemal lata młodości głównego bohatera. Film jest doskonale wyśrodkowany - momentami przypomina gangsterską historię, a momentami komedię obyczajową z dowcipnymi, choć dosadnymi dialogami. Role drugiego planu również są perełkowe (zwłaszcza świetny John Carroll Lynch jako fryzjer Martin) i doskonale współgrają w postaciami pierwszoplanowymi. Przez większość seansu wybuchałem śmiechem - tak jak reszta kina, dlatego uważam, że ten film powinien zobaczyć każdy - dobry humor jest bardzo cenny, zwłaszcza w dobie kryzysu."
